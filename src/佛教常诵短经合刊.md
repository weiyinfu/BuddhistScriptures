    
  佛教常诵短经合刊  
  可按住Ctrl键后单击鼠标，直接查看相关佛经  
    
  TOC \o "1-3" \h \z \u 一、	佛教常诵短经合刊	5  
  （一）、常诵短经	5  
  1.	《般若波罗蜜多心经》	5  
  2.	《楞严经大势至菩萨念佛圆通章》	5  
  3.	《观世音菩萨普门品》	6  
  4.	《大方广佛华严经普贤行愿品》	9  
  5.	《金刚般若波罗蜜经》	15  
  （二）、有关皈依和戒律	22  
  6.	《楞严经四种决定清净明诲》	22  
  7.	《佛说十善业道经》	24  
  8.	《佛说希有校量功德经》有关三皈依功德	27  
  （三）、有关佛土和西方净土	30  
  9.	《佛说阿弥陀经》	30  
  10.	《受持七佛名号所生功德经》	33  
  11.	《显无边佛土功德经》	35  
  （四）、方便法门	36  
  12.	《佛说右绕佛塔功德经》	36  
  13.	《佛说造塔功德经》	38  
  14.	《一切如来心秘密全身舍利宝箧印陀罗尼经》	39  
  15.	《佛说雨宝陀罗尼经》	43  
  （五）、有关疗病	46  
  16.	《佛说疗痔病经》	46  
  17.	《佛说除一切疾病陀罗尼经》	46  
  18.	《佛说能净一切眼疾病陀罗尼经》	47  
  （六）、有关末法和遗教三经	48  
  19.	《佛说法灭尽经》	48  
  20.	《佛遗教经》	50  
  21.	《四十二章经》	53  
  22.	《佛说八大人觉经》	56  
  （七）、有关回向	57  
  23.	《佛说甚深大回向经》	57  
  （八）、有关因果	59  
  24.	《佛说业报差别经》	59  
  25.	《佛说父母恩难报经》	65  
  26.	《佛说布施经》	65  
  （九）、其它重要短经	67  
  27.	《佛为海龙王说法印经》	67  
  28.	《佛说不增不减经》	68  
  29.	《佛说出家功德经》	71  
  30.	《佛说大乘流转诸有经》	74  
  31.	《佛说宝生陀罗尼经》	75  
  二、有关合刊及分类的说明	76  
    
    
    
  请经、安置与读经须知  
    
  “有一份恭敬，即得一份利益；有十分恭敬，即得十分利益”  
    
  （一）迎请法宝须知  
  1、迎请法宝者，须生大恭敬心，感恩心，作难遭想，根据自己的需要来电、来信迎请。  
  2、佛经非藏品，若束之高阁，而不使其流通，则恐招遮挡佛光之罪过；可待前次所请法宝阅读毕，再行迎请其他所需法宝。  
  3、本社法宝均为免费结缘，不可贩卖。本社亦无派人在外募化。  
    
  （二）佛经安置须知  
  1、经典应放在其他书籍的上面，经书有它的层次，由上而下依次为：原文经典，经典注释，一般佛学名相常识、课诵等佛学书籍，圣者言论集，教育性书籍，一般性书籍。  
  2、经书应恭敬放于清净高处，不可随意扔放床上、座椅上等不净处。  
  3、如手捧或装于口袋携带时，不得低于腰部，不可挟腋下。男居士更不可将佛书卷起放入裤袋中，女居士不可将佛书塞入女用皮包中，女用皮包杂物太多，此皆不如法；小本佛经只宜放入上衣口袋，否则犯失敬意，虽细微小节，也不可不知，知即改正，不应再犯。  
  4、不得口吹经上灰尘，应以专用净布拭去。  
  5、不可在经典所在的地方，有种种污秽行为。  
  6、凡经书等法宝阅毕，可辗转流通，赠送其他莲友，不可任意烧毁或丢弃。  
    
  （三）读诵佛经须知  
  1、经典乃三世诸佛之师，如来法身舍利，亦当作真佛看，不可作纸墨等看。礼诵持念，种种修持，皆当以诚敬为主。  
  2、必须端身正坐，如对圣容，亲聆圆音，不敢萌一念懈怠，不敢起一念分别，从首至尾，一直阅去，无论若文若义，一概不加理会。凡情妄想，卜度思量，将见亵慢之罪。  
  3、不可以口水沾指翻经页。  
  4、不可躺着看经书，更不可以污手触经。  
  5、经书上不可涂写。不得一边谈说杂话、吃东西，一边看经书，其他经论善书亦复如是。  
  6、中断不看时，应夹放纸条做记号。不可折页、折角，或经书面朝下、作“人”字形搁置。  
  7、不可在洗手间内看经。  
  8、若自己有数本相同的经书，可以广为流传，务须告知对方应当十分尊重恭敬，方可予以恭请，则功德无量。  
    
  （四）破损处理  
  1、佛经是法宝，为众生离苦的指南，应尊重恭敬，若有破损，应速修补，经典所在之处皆有龙天护佑，若任其损坏废置，罪过无量。  
  2、以前请到过一些印刷不精美的经书，或有缺字、漏字的情况。后来又请到了精美的经书，您可以把前者的错别字找出来，用不干胶、计时贴等修正过来，以后再结缘给需要的莲友。  
  3、对破损比较严重，无法修复的经书或者错误比较多的经书，可以焚化，但不可以作一般字纸化，须另设化器，严加防守，不使灰飞它处。以其灰取而装于极密致之布袋中，又加以净沙或净石，俾入水即沉，不致漂于两岸。有过海者，到深处投之海中，或大江深处则可，小沟小河断不可投。如是行者，是为如法。  
  果能依如上所说而行者，无论奉持经书、恭诵经书，乃至助印佛书，均能培植福慧资粮，增长菩提善根，以期于此生中，径证佛果，不退成佛。  
    
    
  1、	佛教常诵短经合刊  
  （一）、常诵短经  
  1.	《般若波罗蜜多心经》  
  唐三藏法师玄奘奉诏译  
    
  观自在菩萨．行深般若波罗蜜多时．照见五蕴皆空．度一切苦厄．舍利子．色不异空．空不异色．色即是空．空即是色．受想行识．亦复如是．舍利子．是诸法空相．不生不灭．不垢不净．不增不减．是故空中无色．无受想行识．无眼耳鼻舌身意．无色声香味触法．无眼界．乃至无意识界．无无明．亦无无明尽．乃至无老死．亦无老死尽．无苦集灭道．无智亦无得．以无所得故．菩提萨埵．依般若波罗蜜多故．心无挂碍．无挂碍故．无有恐怖．远离颠倒梦想．究竟涅盘．三世诸佛．依般若波罗蜜多故．得阿耨多罗三藐三菩提．故知般若波罗蜜多．是大神咒．是大明咒．是无上咒．是无等等咒．能除一切苦真实不虚．故说般若波罗蜜多咒．即说咒曰．揭谛揭谛．波罗揭谛．波罗僧揭谛．菩提萨婆诃．  
  2.	《楞严经大势至菩萨念佛圆通章》  
  唐天竺沙门般刺密帝译  
    
  大势至法王子与其同伦五十二菩萨即从座起，顶礼佛足而白佛言：“我忆往昔恒河沙劫，有佛出世，名无量光，十二如来相继一劫，其最后佛名超日月光，彼佛教我念佛三昧。譬如有人，一专为忆，一人专忘，如是二人，若逢不逢，或见非见；二人相忆，二忆念深，如是乃至从生至生，同于形影，不相乖异。十方如来怜念众生，如母忆子，若子逃逝，虽忆何为？子若忆母如母忆时，母子历生，不相违远。若众生心忆佛念佛，现前当来，必定见佛。去佛不远，不假方便，自得心开。如染香人身有香气，此则名曰香光庄严。我本因地，以念佛心入无生忍，今于此界，摄念佛人归于净土。佛问圆通，我无选择，都摄六根，净念相继，得三摩地，斯为第一。”  
    
    
  3.	《观世音菩萨普门品》  
  姚秦三藏法师鸠摩罗什译  
    
  尔时，无尽意菩萨，即从座起，偏袒右肩，合掌向佛，而作是言：“世尊，观世音菩萨，以何因缘，名观世音？”  
  佛告无尽意菩萨：“善男子，若有无量百千万亿众生，受诸苦恼，闻是观世音菩萨，一心称名。观世音菩萨，即时观其音声，皆得解脱。若有持是观世音菩萨名者，设入大火，火不能烧，由是菩萨威神力故。若为大水所漂，称其名号，即得浅处。若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。以是因缘，名观世音。若复有人，临当被害，称观世音菩萨名者，彼所执刀杖，寻段段坏，而得解脱。若三千大千国土，满中夜叉、罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害。设复有人，若有罪，若无罪，杻械、枷锁，检系其身，称观世音菩萨名者，皆悉断坏，即得解脱。若三千大千国土，满中怨贼，有一商主，将诸商人，赍持重宝，经过险路，其中一人，作是唱言：‘诸善男子，勿得恐怖，汝等应当一心称观世音菩萨名号，是菩萨能以无畏施于众生。汝等若称名者，于此怨贼，当得解脱。’ 众商人闻，俱发声言：‘南无观世音菩萨！’ 称其名故，即得解脱。无尽意，观世音菩萨摩诃萨，威神之力，巍巍如是。若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。无尽意，观世音菩萨，有如是等大威神力，多所饶益。是故众生，常应心念。若有女人，设欲求男，礼拜供养观世音菩萨，便生福德智慧之男；设欲求女，便生端正有相之女，宿植德本，众人爱敬。无尽意，观世音菩萨有如是力。若有众生，恭敬礼拜观世音菩萨，福不唐捐。是故众生，皆应受持观世音菩萨名号。无尽意，若有人，受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子、善女人，功德多否？”  
  无尽意言：“甚多，世尊。”  
  佛言：“若复有人，受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。无尽意，受持观世音菩萨名号，得如是无量无边福德之利。”  
  无尽意菩萨白佛言：“世尊，观世音菩萨，云何游此娑婆世界？云何而为众生说法？方便之力，其事云何？”  
  佛告无尽意菩萨：“善男子，若有国土众生，应以佛身得度者，观世音菩萨即现佛身而为说法。应以辟支佛身得度者，即现辟支佛身而为说法。应以声闻身得度者，即现声闻身而为说法。应以梵王身得度者，即现梵王身而为说法。应以帝释身得度者，即现帝释身而为说法。应以自在天身得度者，即现自在天身而为说法。应以大自在天身得度者，即现大自在天身而为说法。应以天大将军身得度者，即现天大将军身而为说法。应以毗沙门身得度者，即现毗沙门身而为说法。应以小王身得度者，即现小王身而为说法。应以长者身得度者，即现长者身而为说法。应以居士身得度者，即现居士身而为说法。应以宰官身得度者，即现宰官身而为说法。应以婆罗门身得度者，即现婆罗门身而为说法。应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。应以长者、居士、宰官、婆罗门妇女身得度者，即现长者、居士、宰官、婆罗门妇女身而为说法。应以童男、童女身得度者，即现童男、童女身而为说法。应以天龙、夜叉、乾闼婆、阿修罗、迦楼罗、紧那罗、摩睺罗伽、人、非人等身得度者，即皆现之而为说法。应以执金刚神得度者，即现执金刚神而为说法。无尽意，是观世音菩萨，成就如是功德，以种种形，游诸国土，度脱众生。是故汝等，应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。”  
  无尽意菩萨白佛言：“世尊，我今当供养观世音菩萨。” 即解颈众宝珠璎珞，价值百千两金，而以与之。作是言：“仁者，受此法施珍宝璎珞。”  
  时观世音菩萨，不肯受之。无尽意复白观世音菩萨言：“仁者，悯我等故，受此璎珞。”  
  尔时，佛告观世音菩萨：“当悯此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人、非人等，故受是璎珞。” 即时，观世音菩萨，悯诸四众，及于天、龙、人、非人等，受其璎珞，分作二分，一分奉释迦牟尼佛，一分奉多宝佛塔。“无尽意，观世音菩萨，有如是自在神力，游于娑婆世界。” 尔时，无尽意菩萨，以偈问曰：  
  世尊妙相具， 我今重问彼：　　佛子何因缘？ 名为观世音！  
  具足妙相尊， 偈答无尽意：　　汝听观音行， 善应诸方所。  
  弘誓深如海， 历劫不思议，　　侍多千亿佛， 发大清净愿！  
  我为汝略说： 闻名及见身，　　心念不空过， 能灭诸有苦。  
  假使兴害意， 推落大火坑，　　念彼观音力， 火坑变成池！  
  或漂流巨海， 龙鱼诸鬼难，　　念彼观音力， 波浪不能没！  
  或在须弥峰， 为人所推堕，　　念彼观音力， 如日虚空住！  
  或被恶人逐， 堕落金刚山，　　念彼观音力， 不能损一毛！  
  或值怨贼绕， 各执刀加害，　　念彼观音力， 咸即起慈心！  
  或遭王难苦， 临刑欲寿终，　　念彼观音力， 刀寻段段坏！  
  或囚禁枷锁， 手足被杻械，　　念彼观音力， 释然得解脱！  
  咒诅诸毒药， 所欲害身者，　　念彼观音力， 还著于本人！  
  或遇恶罗刹， 毒龙诸鬼等，　　念彼观音力， 时悉不敢害！  
  若恶兽围绕， 利牙爪可怖，　　念彼观音力， 疾走无边方！  
  蚖蛇及蝮蝎， 气毒烟火燃，　　念彼观音力， 寻声自回去！  
  云雷鼓掣电， 降雹澍大雨，　　念彼观音力， 应时得消散！  
  众生被困厄， 无量苦逼身，　　观音妙智力， 能救世间苦！  
  具足神通力， 广修智方便，　　十方诸国土， 无刹不现身！  
  种种诸恶趣， 地狱鬼畜生，　　生老病死苦， 以渐悉令灭！  
  真观清净观， 广大智慧观，　　悲观及慈观， 常愿常瞻仰！  
  无垢清净光， 慧日破诸暗，　　能伏灾风火， 普明照世间！  
  悲体戒雷震， 慈意妙大云，　　澍甘露法雨， 灭除烦恼焰！  
  诤讼经官处， 怖畏军阵中，　　念彼观音力， 众怨悉退散！  
  妙音观世音， 梵音海潮音，　　胜彼世间音， 是故须常念！  
  念念勿生疑， 观世音净圣，　　于苦恼死厄， 能为作依怙！  
  具一切功德， 慈眼视众生，　　福聚海无量， 是故应顶礼！  
  尔时，持地菩萨，即从座起，前白佛言：“世尊，若有众生，闻是观世音菩萨品自在之业，普门示现神通力者，当知是人功德不少！” 佛说是普门品时，众中八万四千众生，皆发无等等阿耨多罗三藐三菩提心。  
    
    
  4.	《大方广佛华严经普贤行愿品》  
  唐罽宾国三藏般若奉诏译  
    
  尔时，普贤菩萨摩诃萨，称赞如来胜功德已，告诸菩萨及善财言：善男子！如来功德，假使十方一切诸佛，经不可说不可说佛刹极微尘数劫，相续演说，不可穷尽！若欲成就此功德门，应修十种广大行愿。何等为十？一者、礼敬诸佛。二者、称赞如来。三者、广修供养。四者、忏悔业障。五者、随喜功德。六者、请转法轮。七者、请佛住世。八者、常随佛学。九者、恒顺众生。十者、普皆回向。善财白言：大圣！云何礼敬乃至回向？普贤菩萨告善财言：善男子！言礼敬诸佛者，所有尽法界、虚空界，十方三世一切佛刹，极微尘数诸佛世尊，我以普贤行愿力故，深心信解，如对目前，悉以清净身语意业，常修礼敬。一一佛所，皆现不可说不可说佛刹极微尘数身。一一身，遍礼不可说不可说佛刹及微尘数佛。虚空界尽，我礼乃尽，以虚空界不可尽故，我此礼敬无有穷尽。如此乃至众生界尽，众生业尽，众生烦恼尽，我礼乃尽。而众生界乃至烦恼无有尽故，我此礼敬无有穷尽。念念相续，无有间断，身语意业，无有疲厌。  
    
  复次，善男子！言称赞如来者，所有尽法界、虚空界，十方三世一切刹土，所有极微一一尘中，皆有一切世间极微尘数佛；一一佛所，皆有菩萨海会围绕。我当悉以甚深胜解，现前知见，各以出过辩才天女微妙舌根，一一舌根，出无尽音声海，一一音声，出一切言辞海，称扬赞叹一切如来诸功德海。穷未来际，相续不断，尽于法界，无不周遍。如是虚空界尽，众生界尽，众生业尽，众生烦恼尽，我赞乃尽。而虚空界乃至烦恼，无有尽故，我此赞叹无有穷尽。念念相续，无有间断，身语意业，无有疲厌。  
    
  复次，善男子！言广修供养者，所有尽法界、虚空界，十方三世一切佛刹极微尘中，一一各有一切世界极微尘数佛，一一佛所，种种菩萨海会围绕。我以普贤行愿力故，起深信解，现前知见，悉以上妙诸供养具而为供养。所谓华云、鬘云、天音乐云、天伞盖云、天衣服云、天种种香、涂香、烧香、末香，如是等云，一一量如须弥山王。然种种灯，酥灯、油灯，诸香油灯，一一灯柱如须弥山，一一灯油如大海水。以如是等诸供养具，常为供养。善男子！诸供养中，法供养最。所谓如说修行供养，利益众生供养，摄受众生供养，代众生苦供养，勤修善根供养，不舍菩萨业供养，不离菩提心供养。善男子！如前供养无量功德，比法供养一念功德，百分不及一，千分不及一，百千俱胝那由他分、迦罗分、算分、数分、喻分、优波尼沙陀分，亦不及一。何以故？以诸如来尊重法故。以如说行，出生诸佛故。若诸菩萨行法供养，则得成就供养如来。如是修行，是真供养故。此广大最胜供养，虚空界尽，众生界尽，众生业尽，众生烦恼尽，我供乃尽，而虚空界乃至烦恼不可尽故，我此供养亦无有尽。念念相续，无有间断，身语意业，无有疲厌。  
    
  复次，善男子！言忏悔业障者，菩萨自念：我于过去无始劫中，由贪嗔痴，发身口意，作诸恶业，无量无边。若此恶业有体相者，尽虚空界不能容受。我今悉以清净三业，遍于法界极微尘刹一切诸佛菩萨众前，诚心忏悔，后不复造，恒住净戒一切功德。如是虚空界尽，众生界尽，众生业尽，众生烦恼尽，我忏乃尽，而虚空界乃至众生烦恼不可尽故，我此忏悔无有穷尽。念念相续，无有间断，身语意业，无有疲厌。  
    
  复次，善男子！言随喜功德者，所有尽法界、虚空界，十方三世一切佛刹极微尘数诸佛如来，从初发心，为一切智，勤修福聚，不惜身命，经不可说不可说佛刹极微尘数劫，一一劫中，舍不可说不可说佛刹极微尘数头目手足。如是一切难行苦行，圆满种种波罗蜜门，证入种种菩萨智地，成就诸佛无上菩提及般涅盘，分布舍利，所有善根，我皆随喜。及彼十方一切世界，六趣四生，一切种类，所有功德，乃至一尘，我皆随喜。十方三世一切声闻及辟支佛，有学无学，所有功德，我皆随喜。一切菩萨所修无量难行苦行，志求无上正等菩提，广大功德，我皆随喜。如是虚空界尽，众生界尽，众生业尽，众生烦恼尽，我此随喜，无有穷尽。念念相续，无有间断，身语意业，无有疲厌。  
    
  复次，善男子！言请转法轮者，所有尽法界、虚空界，十方三世一切佛刹极微尘中，一一各有不可说不可说佛刹极微尘数广大佛刹。一一刹中，念念有不可说不可说佛刹极微尘数一切诸佛成等正觉，一切菩萨海会围绕。而我悉以身口意业，种种方便，殷勤劝请，转妙法轮。如是虚空界尽，众生界尽，众生业尽，众生烦恼尽，我常劝请一切诸佛，转正法轮，无有穷尽。念念相续，无有间断，身语意业，无有疲厌。  
    
  复次，善男子！言请佛住世者，所有尽法界、虚空界，十方三世一切佛刹极微尘数诸佛如来，将欲示现般涅盘者，及诸菩萨、声闻、缘觉，有学无学，乃至一切诸善知识，我悉劝请莫入涅盘。经于一切佛刹极微尘数劫，为欲利乐一切众生。如是虚空界尽，众生界尽，众生业尽，众生烦恼尽，我此劝请，无有穷尽。念念相续，无有间断，身语意业，无有疲厌。  
    
  复次，善男子！言常随佛学者，如此娑婆世界毗卢遮那如来，从初发心，精进不退，以不可说不可说身命而为布施。剥皮为纸，析骨为笔，刺血为墨，书写经典，积如须弥。为重法故，不惜身命，何况王位、城邑、聚落、宫殿、园林，一切所有，及余种种难行苦行，乃至树下成大菩提，示种种神通，起种种变化，现种种佛身，处种种众会，或处一切诸大菩萨众会道场，或处声闻及辟支佛众会道场，或处转轮圣王、小王眷属众会道场，或处刹利及婆罗门、长者、居士众会道场，乃至或处天龙八部、人非人等众会道场。处于如是种种众会，以圆满因，如大雷震，随其乐欲，成熟众生，乃至示现入于涅盘，如是一切，我皆随学。如今世尊毗卢遮那，如是尽法界、虚空界，十方三世一切佛刹所有尘中一切如来，皆亦如是，于念念中，我皆随学。如是虚空界尽，众生界尽，众生业尽，众生烦恼尽，我此随学，无有穷尽。念念相续，无有间断，身语意业，无有疲厌。  
    
  复次，善男子！言恒顺众生者，谓尽法界、虚空界，十方刹海所有众生，种种差别。所谓卵生、胎生、湿生、化生；或有依于地、水、火、风而生住者；或有依空及诸卉木而生住者，种种生类，种种色身，种种形状，种种相貌，种种寿量，种种族类，种种名号，种种心性，种种知见，种种欲乐，种种意行，种种威仪，种种衣服，种种饮食，处于种种村营、聚落、城邑、宫殿。乃至一切天龙八部、人非人等，无足、二足、四足、多足、有色、无色、有想、无想、非有想、非无想，如是等类，我皆于彼，随顺而转。种种承事，种种供养。如敬父母，如奉师长及阿罗汉，乃至如来，等无有异。于诸病苦，为作良医。于失道者，示其正路。于闇夜中，为作光明。于贫穷者，令得伏藏。菩萨如是平等饶益一切众生。何以故？菩萨若能随顺众生，则为随顺供养诸佛。若于众生尊重承事，则为尊重承事如来。若令众生生欢喜者，则令一切如来欢喜。何以故？诸佛如来以大悲心而为体故。因于众生，而起大悲：因于大悲，生菩提心；因菩提心，成等正觉。譬如旷野砂碛之中，有大树王，若根得水，枝叶华果悉皆繁茂。生死旷野菩提树王，亦复如是。一切众生而为树根，诸佛菩萨而为华果，以大悲水饶益众生，则能成就诸佛菩萨智慧华果。何以故？若诸菩萨以大悲水饶益众生，则能成就阿耨多罗三藐三菩提故。是故菩提属于众生。若无众生，一切菩萨终不能成无上正觉。善男子！汝于此义，应如是解。以于众生心平等故，则能成就圆满大悲。以大悲心随众生故，则能成就供养如来。菩萨如是随顺众生，虚空界尽，众生界尽，众生业尽，众生烦恼尽，我此随顺无有穷尽。念念相续，无有间断，身语意业，无有疲厌。  
    
  复次，善男子！言普皆回向者，从初礼拜乃至随顺所有功德，皆悉回向，尽法界、虚空界一切众生。愿令众生，常得安乐，无诸病苦。欲行恶法，皆悉不成。所修善业，皆速成就。关闭一切诸恶趣门，开示人天涅盘正路。若诸众生，因其积集诸恶业故，所感一切极重苦果，我皆代受，令彼众生，悉得解脱，究竟成就无上菩提。菩萨如是所修回向，虚空界尽，众生界尽，众生业尽，众生烦恼尽，我此回向，无有穷尽。念念相续，无有间断，身语意业，无有疲厌。  
    
  善男子！是为菩萨摩诃萨十种大愿，具足圆满。若诸菩萨，于此大愿，随顺趣入，则能成熟一切众生，则能随顺阿耨多罗三藐三菩提，则能成满普贤菩萨诸行愿海。  
    
  是故善男子！汝于此义，应如是知。若有善男子、善女子，以满十方无量无边不可说不可说佛刹极微尘数一切世界，上妙七宝，及诸人天最胜安乐，布施尔所一切世界所有众生，供养尔所一切世界诸佛菩萨，经尔所佛刹极微尘数劫，相续不断，所得功德；若复有人，闻此愿王，一经于耳，所有功德，比前功德，百分不及一，千分不及一，乃至优波泥沙陀分亦不及一。或复有人，以深信心，于此大愿，受持读诵，乃至书写一四句偈，速能除灭五无间业。所有世间身心等病，种种苦恼，乃至佛刹极微尘数一切恶业，皆得消除。一切魔军、夜叉、罗刹、若鸠盘茶、若毗舍阇、若部多等，饮血啖肉诸恶鬼神，皆悉远离。或时发心，亲近守护。是故若人诵此愿者，行于世间，无有障碍。如空中月，出于云翳。诸佛菩萨之所称赞，一切人天皆应礼敬，一切众生悉应供养。此善男子，善得人身，圆满普贤所有功德。不久当如普贤菩萨，速得成就微妙色身，具三十二大丈夫相。若生人天，所在之处，常居胜族，悉能破坏一切恶趣，悉能远离一切恶友，悉能制服一切外道，悉能解脱一切烦恼。如师子王摧伏群兽，堪受一切众生供养。又复是人临命终时，最后刹那，一切诸根悉皆散坏；一切亲属悉皆舍离；一切威势悉皆退失；辅相大臣、宫城内外、象马车乘、珍宝伏藏，如是一切无复相随。唯此愿王，不相舍离，于一切时，引导其前。一刹那中，即得往生极乐世界。到已即见阿弥陀佛、文殊师利菩萨、普贤菩萨、观自在菩萨、弥勒菩萨等。此诸菩萨，色相端严，功德具足，所共围绕。其人自见生莲华中，蒙佛授记。得授记已，经于无数百千万亿那由他劫，普于十方不可说不可说世界，以智慧力，随众生心而为利益。不久当坐菩提道场，降服魔军，成等正觉，转妙法轮。能令佛刹极微尘数世界众生，发菩提心，随其根性，教化成熟，乃至尽于未来劫海，广能利益一切众生。  
    
  善男子！彼诸众生，若闻、若信此大愿王，受持读诵，广为人说，所有功德，除佛世尊，余无知者。是故汝等，闻此愿王，莫生疑念，应当谛受。受已能读，读已能诵，诵已能持，乃至书写，广为人说。是诸人等，于一念中，所有行愿，皆得成就；所获福聚，无量无边！能于烦恼大苦海中，拔济众生，令其出离，皆得往生阿弥陀佛极乐世界。’  
    
  尔时，普贤菩萨摩诃萨，欲重宣此义，普观十方，而说偈言：  
    
  所有十方世界中，三世一切人师子，我以清净身语意，一切遍礼尽无余。  
  普贤行愿威神力，普现一切如来前，一身复现刹尘身，一一遍礼刹尘佛。  
  于一尘中尘数佛，各处菩萨众会中，无尽法界尘亦然，深信诸佛皆充满。  
  各以一切音声海，普出无尽妙言辞，尽于未来一切劫，赞佛甚深功德海。  
  以诸最胜妙华鬘，伎乐涂香及伞盖，如是最胜庄严具，我以供养诸如来。  
  最胜衣服最胜香，末香烧香与灯烛，一一皆如妙高聚，我悉供养诸如来。  
  我以广大胜解心，深信一切三世佛，悉以普贤行愿力，普遍供养诸如来。  
  我昔所造诸恶业，皆由无始贪嗔痴，从身语意之所生，一切我今皆忏悔。  
  十方一切诸众生，二乘有学及无学，一切如来与菩萨，所有功德皆随喜。  
  十方所有世间灯，最初成就菩提者，我今一切皆劝请，转于无上妙法轮。  
  诸佛若欲示涅盘，我悉至诚而劝请，唯愿久住刹尘劫，利乐一切诸众生。  
  所有礼赞供养福，请佛住世转法轮，随喜忏悔诸善根，回向众生及佛道。  
  我随一切如来学，修习普贤圆满行，供养一切诸如来，及与现在十方佛。  
  未来一切天人师，一切意乐皆圆满，我愿普随三世学，速得成就大菩提。  
  所有十方三世刹，广大清净妙庄严，众会围绕诸如来，悉在菩提树王下。  
  十方所有诸众生，愿离忧患常安乐，获得甚深正法利，灭除烦恼尽无余。  
  我为菩提修行时，一切趣中成宿命，常得出家修净戒，无垢无破无穿漏。  
  天龙夜叉鸠盘荼，乃至人与非人等，所有一切众生语，悉以诸音而说法。  
  勤修清净波罗密，恒不忘失菩提心，灭除障垢无有余，一切妙行皆成就。  
  于诸惑业及魔境，世间道中得解脱，犹如莲华不著水，亦如日月不住空。  
  悉除一切恶道苦，等与一切群生乐，如是经于刹尘劫，十方利益恒无尽。  
  我常随顺诸众生，尽于未来一切劫，恒修普贤广大行，圆满无上大菩提。  
  所有与我同行者，于一切处同集会，身口意业皆同等，一切行愿同修学。  
  所有益我善知识，为我显示普贤行，常愿与我同集会，于我常生欢喜心。  
  愿常面见诸如来，及诸佛子众围绕，于彼皆兴广大供，尽未来劫无疲厌。  
  愿持诸佛微妙法，光显一切菩提行，究竟清净普贤道，尽未来劫常修习。  
  我于一切诸有中，所修福智恒无尽，定慧方便及解脱，获诸无尽功德藏。  
  一尘中有尘数刹，一一刹有难思佛，一一佛处众会中，我见恒演菩提行。  
  普尽十方诸刹海，一一毛端三世海，佛海及与国土海，我遍修行经劫海。  
  一切如来语清净，一言具众音声海，随诸众生意乐音，一一流佛辩才海。  
  三世一切诸如来，于彼无尽语言海，恒转理趣妙法轮，我深智力普能入。  
  我能深入于未来，尽一切劫为一念，三世所有一切劫，为一念际我皆入。  
  我于一念见三世，所有一切人师子，亦常入佛境界中，如幻解脱及威力。  
  于一毛端极微中，出现三世庄严刹，十方尘刹诸毛端，我皆深入而严净。  
  所有未来照世灯，成道转法悟群有，究竟佛事示涅盘，我皆往诣而亲近。  
  速疾周遍神通力，普门遍入大乘力，智行普修功德力，威神普覆大慈力。  
  遍净庄严胜福力，无著无依智慧力，定慧方便威神力，普能积集菩提力。  
  清净一切善业力，摧灭一切烦恼力，降服一切诸魔力，圆满普贤诸行力。  
  普能严净诸刹海，解脱一切众生海。善能分别诸法海，能甚深入智慧海。  
  普能清净诸行海，圆满一切诸愿海，亲近供养诸佛海，修行无倦经劫海。  
  三世一切诸如来，最胜菩提诸行愿，我皆供养圆满修，以普贤行悟菩提。  
  一切如来有长子，彼名号曰普贤尊，我今回向诸善根，愿诸智行悉同彼。  
  愿身口意恒清净，诸行刹土亦复然，如是智慧号普贤，愿我与彼皆同等。  
  我为遍净普贤行，文殊师利诸大愿，满彼事业尽无余，未来际劫恒无倦。  
  我所修行无有量，获得无量诸功德，安住无量诸行中，了达一切神通力。  
  文殊师利勇猛智，普贤慧行亦复然，我今回向诸善根，随彼一切常修学。  
  三世诸佛所称叹，如是最胜诸大愿，我今回向诸善根，为得普贤殊胜行。  
  愿我离欲命终时，尽除一切诸障碍，面见彼佛阿弥陀，即得往生安乐刹。  
  我既往生彼国已，现前成就此大愿，一切圆满尽无余，利乐一切众生界。  
  彼佛众会咸清净，我时于胜莲华生，亲睹如来无量光，现前授我菩提记。  
  蒙彼如来授记已，化身无数百俱胝，智力广大遍十方，普利一切众生界。  
  乃至虚空世界尽，众生及业烦恼尽，如是一切无尽时，我愿究竟恒无尽。  
  十方所有无边刹，庄严众宝供如来，最胜安乐施天人，经一切刹微尘劫。  
  若人于此胜愿王，一经于耳能生信，求胜菩提心渴仰，获胜功德过于彼。  
  即常远离恶知识，永离一切诸恶道，速见如来无量光，具此普贤最胜愿。  
  此人善得胜寿命，此人善来人中生，此人不久当成就，如彼普贤菩萨行。  
  往昔由无智慧力，所造极恶五无间，诵此普贤大愿王，一念速疾皆消灭。  
  族姓种类及容色，相好智慧咸圆满，诸魔外道不能摧，堪为三界所应供。  
  速诣菩提大树王，坐已降服诸魔众，成等正觉转法轮，普利一切诸含识。  
  若人于此普贤愿，读诵受持及演说，果报唯佛能证知，决定获胜菩提道。  
  若人诵持普贤愿，我说少分之善根，一念一切悉皆圆，成就众生清净愿。  
  我此普贤殊胜行，无边胜福皆回向，普愿沉溺诸众生，速往无量光佛刹。  
    
  尔时，普贤菩萨摩诃萨，于如来前，说此普贤广大愿王清净偈已。善财童子，踊跃无量，一切菩萨，皆大欢喜。如来赞言：善哉！善哉！尔时，世尊与诸圣者菩萨摩诃萨，演说如是不可思议解脱境界胜法门时，文殊师利菩萨而为上首。诸大菩萨，及所成熟六千比丘，弥勒菩萨而为上首。贤劫一切诸大菩萨，无垢普贤菩萨而为上首。一生补处住灌顶位诸大菩萨，及余十方种种世界，普来集会。一切刹海极微尘数菩萨摩诃萨众、大智舍利弗、摩诃目犍连等而为上首。诸大声闻，并诸人天一切世主、天、龙、夜叉、乾闼婆、阿修罗、迦楼罗、紧那罗、摩侯罗伽、人非人等一切大众，闻佛所说，皆大欢喜，信受奉行。  
    
    
  5.	《金刚般若波罗蜜经》  
  姚秦三藏法师鸠摩罗什译  
    
  如是我闻：一时，佛在舍卫国祇树给孤独园，与大比丘众千二百五十人俱。  
  尔时，世尊食时，著衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。  
    
  时，长老须菩提在大众中，即从座起，偏袒右肩，右膝著地，合掌恭敬而白佛言：“希有，世尊！如来善护念诸菩萨，善付嘱诸菩萨。世尊，善男子、善女人发阿耨多罗三藐三菩提心，云何应住？云何降伏其心？”  
  佛言：“善哉！善哉！须菩提，如汝所说，如来善护念诸菩萨，善付嘱诸菩萨。汝今谛听，当为汝说。善男子、善女人发阿耨多罗三藐三菩提心，应如是住，如是降伏其心。”  
  “唯然，世尊，愿乐欲闻！”  
  佛告须菩提：“诸菩萨摩诃萨应如是降伏其心：‘所有一切众生之类——若卵生、若胎生、若湿生、若化生、若有色、若无色、若有想、若无想、若非有想非无想，我皆令入无余涅槃而灭度之。如是灭度无量无数无边众生，实无众生得灭度者。’何以故？须菩提，若菩萨有我相、人相、众生相、寿者相，即非菩萨。  
  “复次，须菩提，菩萨于法，应无所住行于布施，所谓不住色布施，不住声、香、味、触、法布施。须菩提，菩萨应如是布施，不住于相。何以故？若菩萨不住相布施，其福德不可思量。  
  “须菩提，于意云何？东方虚空可思量不？”  
  “不也，世尊。”  
  “须菩提，南西北方、四维、上下虚空可思量不？”  
  “不也，世尊。”  
  “须菩提，菩萨无住相布施，福德亦复如是不可思量。须菩提，菩萨但应如所教住。  
  “须菩提，于意云何？可以身相见如来不？”  
  “不也，世尊。不可以身相得见如来。何以故？如来所说身相，即非身相。”  
  佛告须菩提：“凡所有相，皆是虚妄。若见诸相非相，则见如来。”  
  须菩提白佛言：“世尊，颇有众生得闻如是言说章句，生实信不？”  
  佛告须菩提：“莫作是说！如来灭后后五百岁，有持戒修福者，于此章句能生信心，以此为实。当知是人不于一佛、二佛、三四五佛而种善根，已于无量千万佛所种诸善根。闻是章句，乃至一念生净信者，须菩提，如来悉知悉见，是诸众生得如是无量福德。  
  “何以故？是诸众生无复我相、人相、众生相、寿者相，无法相，亦无非法相。何以故？是诸众生，若心取相，则为著我、人、众生、寿者。若取法相，即著我、人、众生、寿者。何以故？若取非法相，即著我、人、众生、寿者。是故不应取法，不应取非法。以是义故，如来常说：‘汝等比丘，知我说法，如筏喻者，法尚应舍，何况非法！’  
  “须菩提，于意云何？如来得阿耨多罗三藐三菩提耶？如来有所说法耶？”  
  须菩提言：“如我解佛所说义，无有定法名阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。所以者何？一切贤圣皆以无为法而有差别。”  
  “须菩提，于意云何？若人满三千大千世界七宝以用布施，是人所得福德，宁为多不？”  
  须菩提言：“甚多，世尊。何以故？是福德，即非福德性，是故如来说福德多。”  
  “若复有人，于此经中受持乃至四句偈等，为他人说，其福胜彼。何以故？须菩提，一切诸佛及诸佛阿耨多罗三藐三菩提法，皆从此经出。须菩提，所谓佛法者，即非佛法。  
  “须菩提，于意云何？须陀洹能作是念‘我得须陀洹果’不？”  
  须菩提言：“不也，世尊。何以故？须陀洹名为入流，而无所入，不入色、声、香、味、触、法，是名须陀洹。”  
  “须菩提，于意云何？斯陀含能作是念‘我得斯陀含果’不？”  
  须菩提言：“不也，世尊。何以故？斯陀含名一往来，而实无往来，是名斯陀含。”  
  “须菩提，于意云何？阿那含能作是念‘我得阿那含果’不？”  
  须菩提言：“不也，世尊。何以故？阿那含名为不来，而实无不来，是故名阿那含。”  
  “须菩提，于意云何？阿罗汉能作是念‘我得阿罗汉道’不？”  
  须菩提言：“不也，世尊。何以故？实无有法名阿罗汉。世尊，若阿罗汉作是念‘我得阿罗汉道’，即为著我、人、众生、寿者。世尊，佛说我得无诤三昧，人中最为第一，是第一离欲阿罗汉，我不作是念‘我是离欲阿罗汉’。世尊，我若作是念‘我得阿罗汉道’，世尊则不说须菩提是乐阿兰那行者；以须菩提实无所行，而名须菩提是乐阿兰那行。”  
  佛告须菩提：“于意云何？如来昔在燃灯佛所，于法有所得不？”  
  “世尊，如来在燃灯佛所，于法实无所得。”  
  “须菩提，于意云何？菩萨庄严佛土不？”  
  “不也，世尊。何以故？庄严佛土者，即非庄严，是名庄严。”  
  “是故，须菩提，诸菩萨摩诃萨应如是生清净心，不应住色生心，不应住声、香、味、触、法生心，应无所住而生其心。须菩提，譬如有人身如须弥山王。于意云何？是身为大不？”  
  须菩提言：“甚大，世尊。何以故？佛说非身，是名大身。”  
  “须菩提，如恒河中所有沙数，如是沙等恒河。于意云何？是诸恒河沙，宁为多不？”  
  须菩提言：“甚多，世尊。但诸恒河，尚多无数，何况其沙！”  
  “须菩提，我今实言告汝：若有善男子、善女人，以七宝满尔所恒河沙数三千大千世界，以用布施，得福多不？”  
  须菩提言：“甚多，世尊。”  
  佛告须菩提：“若善男子、善女人，于此经中乃至受持四句偈等，为他人说，而此福德胜前福德。  
  “复次，须菩提，随说是经乃至四句偈等，当知此处，一切世间天、人、阿修罗，皆应供养如佛塔庙，何况有人尽能受持读诵！  
  “须菩提，当知是人成就最上第一希有之法！若是经典所在之处，则为有佛，若尊重弟子。”  
  尔时，须菩提白佛言：“世尊，当何名此经？我等云何奉持？”  
  佛告须菩提：“是经名为《金刚般若波罗蜜》，以是名字，汝当奉持。所以者何？须菩提，佛说般若波罗蜜，即非般若波罗蜜，是名般若波罗蜜。须菩提，于意云何？如来有所说法不？”  
  须菩提白佛言：“世尊，如来无所说。”  
  “须菩提，于意云何？三千大千世界所有微尘是为多不？”  
  须菩提言：“甚多，世尊。”  
  “须菩提，诸微尘，如来说非微尘，是名微尘。如来说世界，非世界，是名世界。须菩提，于意云何？可以三十二相见如来不？”  
  “不也，世尊。不可以三十二相得见如来。何以故？如来说三十二相，即是非相，是名三十二相。”  
  “须菩提，若有善男子、善女人，以恒河沙等身命布施；若复有人，于此经中乃至受持四句偈等，为他人说，其福甚多！”  
  尔时，须菩提闻说是经，深解义趣，涕泪悲泣而白佛言：“希有，世尊！佛说如是甚深经典，我从昔来所得慧眼，未曾得闻如是之经。  
  “世尊，若复有人得闻是经，信心清净则生实相，当知是人成就第一希有功德。  
  “世尊，是实相者，则是非相，是故如来说名实相。  
  “世尊，我今得闻如是经典，信解受持，不足为难；若当来世后五百岁，其有众生得闻是经，信解受持，是人则为第一希有！何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。”  
  佛告须菩提：“如是，如是，若复有人得闻是经，不惊、不怖、不畏，当知是人甚为希有！何以故？须菩提，如来说第一波罗蜜，非第一波罗蜜，是名第一波罗蜜。  
  “须菩提，忍辱波罗蜜，如来说非忍辱波罗蜜。何以故？须菩提，如我昔为歌利王割截身体，我于尔时无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。  
  “须菩提，又念过去于五百世作忍辱仙人，于尔所世无我相、无人相、无众生相、无寿者相。  
  “是故，须菩提，菩萨应离一切相发阿耨多罗三藐三菩提心，不应住色生心，不应住声、香、味、触、法生心，应生无所住心。若心有住，则为非住。是故，佛说菩萨心不应住色布施。须菩提，菩萨为利益一切众生，应如是布施。如来说一切诸相，即是非相，又说一切众生，即非众生。  
  “须菩提，如来是真语者、实语者、如语者、不诳语者、不异语者。须菩提，如来所得法，此法无实无虚。  
  “须菩提，若菩萨心住于法而行布施，如人入闇，则无所见。若菩萨心不住法而行布施，如人有目，日光明照，见种种色。  
  “须菩提，当来之世，若有善男子、善女人能于此经受持读诵，则为如来以佛智慧悉知是人，悉见是人，皆得成就无量无边功德。  
  “须菩提，若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人闻此经典，信心不逆，其福胜彼，何况书写、受持读诵、为人解说！  
  “须菩提，以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。何以故？须菩提，若乐小法者，著我见、人见、众生见、寿者见，则于此经不能听受、读诵、为人解说。  
  “须菩提，在在处处若有此经，一切世间天、人、阿修罗所应供养。当知此处则为是塔，皆应恭敬作礼围绕，以诸华香而散其处。  
  “复次，须菩提，善男子、善女人受持读诵此经，若为人轻贱，是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。  
  “须菩提，我念过去无量阿僧祇劫，于燃灯佛前得值八百四千万亿那由他诸佛，悉皆供养承事，无空过者。若复有人于后末世，能受持读诵此经所得功德，于我所供养诸佛功德，百分不及一，千万亿分乃至算数譬喻所不能及。  
  “须菩提，若善男子、善女人于后末世，有受持读诵此经，所得功德我若具说者，或有人闻，心则狂乱，狐疑不信。须菩提，当知是经义不可思议，果报亦不可思议。”  
  尔时，须菩提白佛言：“世尊，善男子、善女人发阿耨多罗三藐三菩提心，云何应住？云何降伏其心？”  
  佛告须菩提：“善男子、善女人发阿耨多罗三藐三菩提心者，当生如是心：‘我应灭度一切众生，灭度一切众生已，而无有一众生实灭度者。’何以故？须菩提，若菩萨有我相、人相、众生相、寿者相，即非菩萨。所以者何？须菩提，实无有法发阿耨多罗三藐三菩提心者。  
  “须菩提，于意云何？如来于燃灯佛所，有法得阿耨多罗三藐三菩提不？”  
  “不也，世尊。如我解佛所说义，佛于燃灯佛所，无有法得阿耨多罗三藐三菩提。”  
  佛言：“如是，如是，须菩提，实无有法如来得阿耨多罗三藐三菩提。须菩提，若有法如来得阿耨多罗三藐三菩提者，燃灯佛则不与我授记：‘汝于来世当得作佛，号释迦牟尼。’以实无有法得阿耨多罗三藐三菩提，是故燃灯佛与我授记，作是言：‘汝于来世当得作佛，号释迦牟尼。’何以故？如来者，即诸法如义。若有人言：‘如来得阿耨多罗三藐三菩提’，须菩提，实无有法佛得阿耨多罗三藐三菩提。须菩提，如来所得阿耨多罗三藐三菩提，于是中无实无虚，是故如来说一切法皆是佛法。须菩提，所言一切法者，即非一切法，是故名一切法。  
  “须菩提，譬如人身长大。”  
  须菩提言：“世尊，如来说人身长大，则为非大身，是名大身。”  
  “须菩提，菩萨亦如是，若作是言：‘我当灭度无量众生’，即不名菩萨。何以故？须菩提，实无有法名为菩萨，是故佛说一切法无我、无人、无众生、无寿者。  
  “须菩提，若菩萨作是言：‘我当庄严佛土’，是不名菩萨。何以故？如来说庄严佛土者，即非庄严，是名庄严。  
  “须菩提，若菩萨通达无我法者，如来说名真是菩萨。  
  “须菩提，于意云何？如来有肉眼不？”  
  “如是，世尊，如来有肉眼。”  
  “须菩提，于意云何？如来有天眼不？”  
  “如是，世尊，如来有天眼。”  
  “须菩提，于意云何？如来有慧眼不？”  
  “如是，世尊，如来有慧眼。”  
  “须菩提，于意云何？如来有法眼不？”  
  “如是，世尊，如来有法眼。”  
  “须菩提，于意云何？如来有佛眼不？”  
  “如是，世尊，如来有佛眼。”  
  “须菩提，于意云何？如恒河中所有沙，佛说是沙不？”  
  “如是，世尊，如来说是沙。”  
  “须菩提，于意云何？如一恒河中所有沙，有如是等恒河，是诸恒河所有沙数佛世界，如是宁为多不？”  
  “甚多，世尊。”  
  佛告须菩提：“尔所国土中所有众生若干种心，如来悉知。何以故？如来说诸心，皆为非心，是名为心。所以者何？须菩提，过去心不可得，现在心不可得，未来心不可得。  
  “须菩提，于意云何？若有人满三千大千世界七宝以用布施，是人以是因缘得福多不？”  
  “如是，世尊。此人以是因缘得福甚多。”  
  “须菩提，若福德有实，如来不说得福德多；以福德无故，如来说得福德多。  
  “须菩提，于意云何？佛可以具足色身见不？”  
  “不也，世尊。如来不应以具足色身见。何以故？如来说具足色身，即非具足色身，是名具足色身。”  
  “须菩提，于意云何？如来可以具足诸相见不？”  
  “不也，世尊。如来不应以具足诸相见。何以故？如来说诸相具足，即非具足，是名诸相具足。”  
  “须菩提，汝勿谓如来作是念‘我当有所说法’，莫作是念！何以故？若人言如来有所说法，即为谤佛，不能解我所说故。须菩提，说法者，无法可说，是名说法。”  
  尔时，慧命须菩提白佛言：“世尊，颇有众生，于未来世闻说是法，生信心不？”  
  佛言：“须菩提，彼非众生，非不众生。何以故？须菩提，众生、众生者，如来说非众生，是名众生。”  
  须菩提白佛言：“世尊，佛得阿耨多罗三藐三菩提，为无所得耶？”  
  佛言：“如是，如是，须菩提，我于阿耨多罗三藐三菩提，乃至无有少法可得，是名阿耨多罗三藐三菩提。  
  “复次，须菩提，是法平等，无有高下，是名阿耨多罗三藐三菩提。以无我、无人、无众生、无寿者，修一切善法，则得阿耨多罗三藐三菩提。须菩提，所言善法者，如来说非善法，是名善法。  
  “须菩提，若三千大千世界中，所有诸须弥山王，如是等七宝聚，有人持用布施；若人以此般若波罗蜜经乃至四句偈等，受持读诵，为他人说，于前福德百分不及一，百千万亿分乃至算数譬喻所不能及。  
  “须菩提，于意云何？汝等勿谓如来作是念‘我当度众生’。须菩提，莫作是念。何以故？实无有众生如来度者。若有众生如来度者，如来则有我、人、众生、寿者。  
  “须菩提，如来说有我者，即非有我，而凡夫之人以为有我。须菩提，凡夫者，如来说则非凡夫。  
  “须菩提，于意云何？可以三十二相观如来不？”  
  须菩提言：“如是，如是，以三十二相观如来。”  
  佛言：“须菩提，若以三十二相观如来者，转轮圣王即是如来。”  
  须菩提白佛言：“世尊，如我解佛所说义，不应以三十二相观如来。”  
  尔时，世尊而说偈言：  
  “若以色见我，以音声求我，  
  是人行邪道，不能见如来！  
  “须菩提，汝若作是念‘如来不以具足相故，得阿耨多罗三藐三菩提’。须菩提，莫作是念‘如来不以具足相故，得阿耨多罗三藐三菩提’。  
  “须菩提，汝若作是念‘发阿耨多罗三藐三菩提心者说诸法断灭’，莫作是念！何以故？发阿耨多罗三藐三菩提心者，于法不说断灭相。  
  “须菩提，若菩萨以满恒河沙等世界七宝持用布施；若复有人知一切法无我，得成于忍，此菩萨胜前菩萨所得功德。须菩提，以诸菩萨不受福德故。”  
  须菩提白佛言：“世尊，云何菩萨不受福德？”  
  “须菩提，菩萨所作福德，不应贪著，是故说不受福德。  
  “须菩提，若有人言：‘如来若来、若去、若坐、若卧。’是人不解我所说义。何以故？如来者，无所从来，亦无所去，故名如来。  
  “须菩提，若善男子、善女人，以三千大千世界碎为微尘。于意云何？是微尘众，宁为多不？”  
  “甚多，世尊。何以故？若是微尘众实有者，佛则不说是微尘众。所以者何？佛说微尘众，即非微尘众，是名微尘众。世尊，如来所说三千大千世界，即非世界，是名世界。何以故？若世界实有者，则是一合相。如来说一合相，即非一合相，是名一合相。”  
  “须菩提，一合相者，则是不可说，但凡夫之人贪著其事。  
  “须菩提，若人言：‘佛说我见、人见、众生见、寿者见’。须菩提，于意云何？是人解我所说义不？”  
  “世尊，是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”  
  “须菩提，发阿耨多罗三藐三菩提心者，于一切法，应如是知，如是见，如是信解，不生法相。须菩提，所言法相者，如来说即非法相，是名法相。  
  “须菩提，若有人以满无量阿僧祇世界七宝持用布施；若有善男子、善女人发菩萨心者，持于此经乃至四句偈等，受持读诵为人演说，其福胜彼。云何为人演说？不取于相，如如不动。何以故？  
  “一切有为法，如梦幻泡影，  
  如露亦如电，应作如是观。”  
  佛说是经已，长老须菩提及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。  
    
    
  （二）、有关皈依和戒律  
  6.	《楞严经四种决定清净明诲》  
  唐天竺沙门般刺密谛译  
    
  佛告阿难：汝常闻我毗奈耶中，宣说修行三决定义。所谓摄心为戒，因戒生定，因定发慧，是则名为三无漏学。  
    
  阿难，云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳。淫心不除，尘不可出。纵有多智禅定现前，如不断淫，必落魔道。上品魔王，中品魔民，下品魔女。彼等诸魔，亦有徒众，各各自谓成无上道。我灭度后，末法之中，多此魔民炽盛世间。广行贪淫，为善知识，令诸众生，落爱见坑，失菩提路。汝教世人修三摩地，先断心淫，是名如来先佛世尊，第一决定清净明诲。是故阿难，若不断淫，修禅定者，如蒸沙石，欲其成饭，经百千劫，只名热沙。何以故？此非饭本，沙石成故。汝以淫身，求佛妙果，纵得妙悟，皆是淫根。根本成淫，轮转三途，必不能出。如来涅槃，何路修证？必使淫机，身心俱断，断性亦无，于佛菩提，斯可希冀。如我此说，名为佛说。不如此说，即波旬说。  
    
  阿难，又诸世界六道众生，其心不杀，则不随其生死相续。汝修三昧，本出尘劳。杀心不除，尘不可出。纵有多智禅定现前，如不断杀，必落神道。上品之人，为大力鬼；中品则为飞行夜叉、诸鬼帅等；下品当为地行罗刹。彼诸鬼神，亦有徒众，各各自谓成无上道。我灭度后，末法之中，多此鬼神炽盛世间。自言食肉，得菩提路。阿难，我令比丘食五净肉，此肉皆我神力化生，本无命根。汝婆罗门，地多蒸湿，加以沙石，草菜不生。我以大悲神力所加，因大慈悲，假名为肉，汝得其味。奈何如来灭度之后，食众生肉，名为释子？汝等当知，是食肉人，纵得心开似三摩地，皆大罗刹，报终必沉生死苦海，非佛弟子。如是之人，相杀相吞，相食未已，云何是人得出三界？汝教世人修三摩地，次断杀生，是名如来先佛世尊，第二决定清净明诲。是故阿难，若不断杀，修禅定者，譬如有人自塞其耳，高声大叫，求人不闻，此等名为欲隐弥露。清净比丘，及诸菩萨，于歧路行，不蹋生草，况以手拔。云何大悲，取诸众生血肉充食？若诸比丘，不服东方丝绵绢帛，及是此土靴履裘毳、乳酪醍醐。如是比丘，于世真脱，酬还宿债，不游三界。何以故？服其身分，皆为彼缘。如人食其地中百谷，足不离地。必使身心，于诸众生，若身、身分，身心二途，不服不食。我说是人，真解脱者。如我此说，名为佛说。不如此说，即波旬说。  
    
  阿难，又复世界六道众生，其心不偷，则不随其生死相续。汝修三昧，本出尘劳。偷心不除，尘不可出。纵有多智禅定现前，如不断偷，必落邪道。上品精灵；中品妖魅；下品邪人，诸魅所著。彼等群邪，亦有徒众，各各自谓成无上道。我灭度后，末法之中，多此妖邪炽盛世间。潜匿奸欺，称善知识，各自谓己得上人法。詃惑无识，恐令失心。所过之处，其家耗散。我教比丘，循方乞食，令其舍贪，成菩提道。诸比丘等，不自熟食，寄于残生，旅泊三界，示一往还，去已无返。云何贼人，假我衣服，裨贩如来，造种种业，皆言佛法，却非出家具戒比丘为小乘道。由是疑误无量众生，堕无间狱。若我灭后，其有比丘，发心决定修三摩地，能于如来形像之前，身燃一灯，烧一指节，及于身上爇一香炷。我说是人，无始宿债，一时酬毕，长揖世间，永脱诸漏。虽未即明无上觉路，是人于法已决定心。若不为此舍身微因，纵成无为，必还生人，酬其宿债。如我马麦，正等无异。汝教世人修三摩地，后断偷盗，是名如来先佛世尊，第三决定清净明诲。是故阿难，若不断偷，修禅定者，譬如有人，水灌漏卮，欲求其满，纵经尘劫，终无平复。若诸比丘，衣钵之余，分寸不畜。乞食余分，施饿众生。于大集会，合掌礼众。有人捶詈，同于称赞。必使身心二俱捐舍，身肉骨血，与众生共。不将如来不了义说，回为己解，以误初学。佛印是人，得真三昧。如我所说。名为佛说。不如此说，即波旬说。  
    
  阿难，如是世界六道众生，虽则身心无杀盗淫，三行已圆。若大妄语，即三摩地不得清净。成爱见魔，失如来种。所谓未得谓得，未证言证，或求世间尊胜第一。谓前人言：我今已得须陀洹果、斯陀含果、阿那含果、阿罗汉道、辟支佛乘、十地、地前诸位菩萨。求彼礼忏，贪其供养。是一颠迦，销灭佛种。如人以刀断多罗木。佛记是人，永殒善根，无复知见，沉三苦海，不成三昧。我灭度后，敕诸菩萨及阿罗汉，应身生彼末法之中，作种种形，度诸轮转。或作沙门、白衣居士、人王宰官、童男童女，如是乃至淫女寡妇、奸偷屠贩，与其同事，称赞佛乘，令其身心入三摩地。终不自言我真菩萨、真阿罗汉，泄佛密因，轻言未学。唯除命终，阴有遗付。云何是人，惑乱众生，成大妄语？汝教世人修三摩地，后复断除诸大妄语，是名如来先佛世尊，第四决定清净明诲。是故阿难，若不断其大妄语者，如刻人粪，为栴檀形，欲求香气，无有是处。我教比丘，直心道场，于四威仪一切行中，尚无虚假，云何自称得上人法？譬如穷人，妄号帝王，自取诛灭。况复法王，如何妄窃？因地不真，果招纡曲。求佛菩提，如噬脐人，欲谁成就？若诸比丘，心如直弦，一切真实，入三摩地，永无魔事。我印是人，成就菩萨无上知觉。如我所说，名为佛说。不如此说，即波旬说。  
    
    
  7.	《佛说十善业道经》  
  唐于阗三藏法师实叉难陀奉制译  
    
  如是我闻。一时佛在娑竭罗龙宫。与八千大比丘众三万二千菩萨摩诃萨俱。尔时世尊告龙王言。一切众生心想异故造业亦异。由是故有诸趣轮转。龙王。汝见此会及大海中形色种类各别不耶。如是一切靡不由心造善不善。身业语业意业所致。而心无色不可见取。但是虚妄诸法集起。毕竟无主无我我所虽各随业所现不同。而实于中无有作者。故一切法皆不思议自性如幻。智者知已应修善业。以是所生蕴处界等。皆悉端正见者无厌。龙王。汝观佛身。从百千亿福德所生。诸相庄严光明显曜蔽诸大众。设无量亿自在梵王悉不复现。其有瞻仰如来身者。莫不目眩。汝又观此诸大菩萨妙色严净。一切皆由修集善业福德而生。又诸天龙八部众等大威势者。亦因善业福德所生。今大海中所有众生。形色粗鄙或大或小。皆由自心种种想念。作身语意诸不善业。是故随业各自受报。汝今当应如是修学。亦令众生了达因果修习善业。汝当于此正见不动。勿复堕在断常见中。于诸福田欢喜敬养。是故汝等亦得人天尊敬供养。龙王。当知菩萨有一法。能断一切诸恶道苦。何等为一。谓于昼夜常念思惟观察善法。令诸善法念念增长。不容毫分不善间杂。是即能令诸恶永断善法圆满。常得亲近诸佛菩萨及余圣众。言善法者。谓人天身。声闻菩提独觉菩提无上菩提。皆依此法以为根本而得成就。故名善法。此法即是十善业道。何等为十。谓能永离杀生偷盗邪行妄语两舌恶口绮语贪欲嗔恚邪见。  
    
  龙王若离杀生。即得成就十离恼法。何等为十。一于诸众生普施无畏。二常于众生起大慈心。三永断一切嗔恚习气。四身常无病。五寿命长远。六恒为非人之所守护。七常无恶梦寝觉快乐。八灭除怨结众怨自解。九无恶道怖。十命终生天。是为十。若能回向阿耨多罗三藐三菩提者。后成佛时得佛随心自在寿命。复次龙王。若离偷盗。即得十种可保信法。何等为十。一者资财盈积。王贼水火及非爱子不能散灭。二多人爱念。三人不欺负。四十方赞美。五不忧损害。六善名流布。七处众无畏。八财命色力安乐。辩才具足无缺。九常怀施意。十命终生天。是为十。若能回向阿耨多罗三藐三菩提者。后成佛时得证清净大菩提智。复次龙王。若离邪行。即得四种智所赞法何等为四。一诸根调顺。二永离諠掉。三世所称叹。四妻莫能侵。是为四。若能回向阿耨多罗三藐三菩提者。后成佛时得佛丈夫隐密藏相。复次龙王。若离妄语。即得八种天所赞法。何等为八。一口常清净优钵华香。二为诸世间之所信伏。三发言成证人天敬爱。四常以爱语安慰众生。五得胜意乐三业清净。六言无误失心常欢喜。七发言尊重人天奉行。八智慧殊胜无能制伏。是为八。若能回向阿耨多罗三藐三菩提者。后成佛时即得如来真实语。复次龙王。若离两舌。即得五种不可坏法。何等为五。一得不坏身无能害故。二得不坏眷属无能破故。三得不坏信顺本业故。四得不坏法行所修坚固故。五得不坏善知识不诳惑故是为五。若能回向阿耨多罗三藐三菩提者。后成佛时得正眷属。诸魔外道不能沮坏。复次龙王。若离恶口。即得成就八种净业。何等为八。一言不乖度。二言皆利益。三言必契理。四言词美妙。五言可承领。六言则信用。七言无可讥。八言尽爱乐。是为八。若能回向阿耨多罗三藐三菩提者。后成佛时具足如来梵音声相复次龙王。若离绮语。即得成就三种决定。何等为三。一定为智人所爱。二定能以智如实答问。三定于人天威德最胜无有虚妄。是为三。若能回向阿耨多罗三藐三菩提者。后成佛时即得如来诸所授记皆不唐捐。复次龙王。若离贪欲。即得成就五种自在。何等为五。一三业自在。诸根具足故。二财物自在。一切怨贼不能夺故。三福德自在。随心所欲物皆备故。四王位自在。珍奇妙物皆奉献故。五所获之物过本所求百倍殊胜由于昔时不悭嫉故。是为五。若能回向阿耨多罗三藐三菩提者。后成佛时三界特尊皆共敬养。复次龙王。若离嗔恚。即得八种喜悦心法。何等为八。一无损恼心。二无嗔恚心。三无诤讼心。四柔和质直心。五得圣者慈心。六常作利益安众生心。七身相端严众共尊敬。八以和忍故速生梵世。是为八。若能回向阿耨多罗三藐三菩提者。后成佛时得无碍心观者无厌。复次龙王。若离邪见。即得成就十功德法。何等为十。一得真善意乐真善等侣。二深信因果宁殒身命终不作恶。三唯归依佛非余天等。四直心正见永离一切吉凶疑网。五常生人天不更恶道。六无量福慧转转增胜。七永离邪道行于圣道。八不起身见舍诸恶业。九住无碍见。十不堕诸难。是为十。若能回向阿耨多罗三藐三菩提者。后成佛时速证一切佛法。成就自在神通。  
    
  尔时世尊复告龙王言。若有菩萨依此善业。于修道时能离杀害而行施故。常富财宝无能侵夺。长寿无夭不为一切怨贼损害。离不与取而行施故。常富财宝无能侵夺。最胜无比悉能备集诸佛法藏离非梵行而行施故。常富财宝无能侵夺。其家直顺母及妻子无有能以欲心视者。离虚诳语而行施故。常富财宝无能侵夺。离众毁谤摄持正法如其誓愿所作必果。离离间语而行施故。常富财宝无能侵夺。眷属和睦同一志乐恒无乖诤。离粗恶语而行施故。常富财宝无能侵夺。一切众会欢喜归依。言皆信受无违拒者。离无义语而行施故。常富财宝无能侵夺。言不虚设人皆敬受。能善方便断诸疑惑。离贪求心而行施故。常富财宝无能侵夺。一切所有悉以慧舍。信解坚固具大威力。离忿怒心而行施故。常富财宝无能侵夺。速自成就无碍心智。诸根严好见皆敬爱。离邪倒心而行施故。常富财宝无能侵夺。恒生正见敬信之家。见佛闻法供养众僧。常不忘失大菩提心。是为大士修菩萨道时行十善业。以施庄严所获大利如是。龙王举要言之。行十善道以戒庄严故。能生一切佛法义利满足大愿。忍辱庄严故。得佛圆音具众相好。精进庄严故。能破魔怨入佛法藏。定庄严故。能生念慧惭愧轻安。慧庄严故。能断一切分别妄见。慈庄严故。于诸众生不起恼害。悲庄严故。愍诸众生常不厌舍。喜庄严故。见修善者心无嫌嫉。舍庄严故。于顺违境无爱恚心。四摄庄严故。常勤摄化一切众生。念处庄严故。善能修习四念处观。正勤庄严故。悉能断除一切不善法成一切善法。神足庄严故。恒令身心轻安快乐。五根庄严故。深信坚固精勤匪懈。常无迷忘寂然调顺断诸烦恼。力庄严故。众怨尽灭无能坏者。觉支庄严故。常善觉悟一切诸法正道庄严故。得正智慧常现在前。正庄严故。悉能涤除一切结使。观庄严故。能如实知诸法自性。方便庄严故。速得成满为无为乐。龙王。当知此十善业。乃至能令十力无畏十八不共一切佛法皆得圆满。是故汝等应勤修学。龙王。譬如一切城邑聚落。皆依大地而得安住。一切药草卉木丛林。亦皆依地而得生长。此十善道亦复如是。一切人天依之而立。一切声闻独觉菩提诸菩萨行。一切佛法咸共依此十善大地而得成就。佛说此经已。娑竭罗龙王及诸大众。一切世间天人阿修罗等。皆大欢喜信受奉行。  
    
    
  8.	《佛说希有校量功德经》有关三皈依功德  
  隋北天竺三藏法师阇那崛多译  
    
  如是我闻。一时佛在舍卫国祇树给孤独园。尔时长老阿难比丘。在兰若处独坐思惟。作如是念。诸善男子及善女人。若能受持三归依处。作如是言。我今归依佛。归依法。归依僧。得几所功德。生是念已。长老阿难。日初出时于其住处。即从坐起齐整衣裳。安详而出往诣佛所。到佛所已顶礼佛足。偏袒右肩右膝着地。合掌向佛而作是言。世尊。我于向者在空闲处。如是思惟。若善男子及善女人。能如是言。我今归依佛。归依法。归依僧。得几所功德。我实未解。惟愿如来分别演说。令诸众生得正知见。  
    
  尔时世尊告阿难言。善哉善哉。汝善男子。真实智慧微妙能善思量。能问如来如斯之义。如汝思量。彼善男子及善女人。若能清净发如是心。我今归依佛。归依法。归依僧。得几所功德者。谛听谛听善思念之。吾当为汝分别解说。阿难白佛。唯然世尊。愿乐欲闻。尔时世尊告阿难言。此阎浮提地纵广七千由旬。形如车葙南狭北广。假使满中须陀洹人。譬如竹苇甘蔗稻麻。如是一切须陀洹人。其有善男子善女人。满一百年。持于世间一切所有娱乐之具。尽给施与。复以四事具足供养恭敬礼拜。乃至灭度之后。收其舍利起七宝塔。一一塔庙皆以香华苏油灯烛。作倡伎乐。缯彩幡盖种种供养。于汝意云何。彼善男子善女人得福多不。阿难白佛。甚多世尊。佛言阿难不如是善男子善女人。以淳净心作如是言。我今归依佛。归依法。归依僧。所得功德于彼福德百分不及一。千分不及一。百千万分不及一。乃至算数譬喻所不能及。  
    
  尔时世尊复告阿难。且置阎浮提。假使西瞿陀尼纵广八千由旬。其地形状犹如半月。皆悉满中斯陀含人。譬如竹苇甘蔗稻麻。若有善男子善女人。满二百年。复以世间种种四事。供养如前。乃至灭度之后。收其舍利起七宝塔。一一宝塔。亦以华香灯烛伎乐缯盖幢幡种种供养。于汝意云何。彼善男子善女人得福多不。阿难白佛。甚多世尊。佛言。阿难不。如是善男子善女人。以淳净心作如是言我今归依佛。归依法。归依僧。所得功德于彼福德。百分不及一。千分不及一。亿分不及一。百千亿分不及一。乃至算数譬喻所不能及。  
    
  尔时世尊复告阿难。且置一阎浮提一瞿陀尼。假使东弗婆提纵广九千由旬。其地形状犹如满月。皆悉满中阿那含人。譬如竹苇甘蔗稻麻。若有善男子善女人。满三百年。复以四事一切乐具。供养如前。乃至灭度之后。收其舍利起七宝塔。一一宝塔。皆以华香伎乐幡盖。种种供养。于意云何。彼善男子善女人得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于彼福德百分不及一。千分不及一。百千分不及一。亿分不及一。百亿分不及一。百千亿分不及一。乃至算数譬喻所不能及。  
    
  尔时世尊复告阿难。且置一阎浮提。一瞿陀尼。一弗婆提。假使北方郁单罗越。纵广十千由旬。其地形状四方端直。周匝齐整。满中阿罗汉。诸漏已尽无复烦恼。心得自在具正解脱。正智得解脱。其心调伏人中大龙。所作已办舍弃重担。逮得自利不受后有。梵行已立身心无碍达众生意。得六神通具八解脱。譬如竹苇甘蔗稻麻。若有善男子善女人。满四百年。复以四事供养恭敬。一切乐具给足如前。乃至灭度之后起七宝塔。一一宝塔。皆以华香伎乐灯烛缯盖幢幡。种种供养于意云何。彼善男子善女人得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于前福德。百分不及一。千分不及一。百千分不及一。百千亿分不及一。乃至算数譬喻所不能及。  
    
  尔时世尊复告阿难。且置阎浮提。瞿陀尼。弗婆提。郁单罗越。假使遍四天下。满中辟支佛独觉。譬如竹苇甘蔗稻麻。若有善男子善女人。满十千年。复以四事供养恭敬。一切乐具给足如前。乃至灭度之后。收其舍利起七宝塔。一一宝塔。皆以华香伎乐灯烛缯盖幢幡。种种供养。于意云何。彼善男子善女人。得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于前福德。百分不及一。千分不及一。百千分不及一。百千亿分不及一。乃至算数譬喻所不能及。  
    
  尔时世尊。复告阿难。且置一四天下一日月光所照之处。设复一千世界。所谓一千日月。一千四大海水。一千须弥山王。一千阎浮提。一千瞿陀尼。一千弗婆提。一千郁单罗越。一千四天王天。一千三十三天。一千夜摩天。一千珊兜率陀天。一千化自乐天。一千他化自在天。一千梵天。不相系属。各于千世界中得大自在。阿难。是名一小千世界。阿难。从一小千世界。一一数之满一千已。是名中千世界。阿难。从中千世界。复一一数还满一千。是名大千世界。阿难。如是合数总名三千大千世界。假使满三千大千世界中诸佛如来。譬如竹苇甘蔗稻麻。彼等诸佛世尊至真等正觉。若有善男子善女人。二万岁中。常以一切娱乐之具衣服饮食床卧汤药。种种奉施。乃至灭度之后。收其舍利起七宝塔。一一宝塔皆以华香伎乐缯盖幢幡香烛油灯。如是供养。于意云何。彼善男子及善女人。得福多不。阿难白佛。甚多世尊。佛告阿难。若复有人直能供养一佛世尊。满二万岁。四事具足供养恭敬。乃至灭度收其舍利。起七宝塔。一一宝塔。皆以华香伎乐幡盖香油灯烛。一切奉施其福尚多。无量无边不可称数。何况满三千大千世界诸佛如来。二万岁中常以四事供养供给。乃至灭度收其舍利起七宝塔。一一宝塔。各以华香伎乐幡盖及香油灯。种种所须悉皆供养。实得无量无边不可算不可数福德之聚。佛言。阿难犹不。如是善男子善女人。以淳净心作如是言。我今归依佛。归依法。归依僧。所得功德胜前福德。百倍千倍万倍。不可算数言辞譬类所能知及。  
    
  尔时世尊。复告阿难。若有人能归依佛竟。归依法竟。归依僧竟。乃至一弹指顷能受十善。受已修行。以是因缘得无量无边功德。阿难。若复有人能一日一夜。受八戒斋已。如说修行。所得功德胜前福德。千倍万倍百千万倍。乃至算数譬喻所不能及。阿难。若能受持五戒尽其形寿。如说修行。所得功德胜前福德。百倍千倍万倍千亿万倍。非算数譬喻所能知及。阿难。若复有人。受沙弥戒沙弥尼戒。复胜于前百倍千倍万倍千亿万倍。非算数譬喻所能知及。阿难。若复有人能受持式叉摩那戒。又复所得功德。胜前福德百倍千倍百千万倍。乃至算数譬喻所不能及。何况受持比丘尼戒。依波罗提木叉如说修行。况复有人尽形受持大比丘戒。依波罗提木叉戒。如说修行不缺不犯无有秽浊。清净梵行得无量无边功德。胜前百倍千倍万倍百千万倍。乃至算数譬喻所不能及。  
    
  尔时长老阿难。闻佛说此三归依处。乃至尽寿。护大比丘波罗提木叉。功德无量叹未曾有。白佛言。甚奇世尊。是经微妙不可思议明甚深义。功德广大难可校量。当何名此经。我等云何奉持。佛告阿难。此经名为希有希有经。汝当奉持。所以者何。是经中说希有之法。所演胜法一切世间难闻。故名希有。佛说是经已。长老阿难。闻佛所说欢喜奉行。  
    
    
  （三）、有关佛土和西方净土  
  9.	《佛说阿弥陀经》  
  姚秦三藏法师鸠摩罗什译  
    
  如是我闻。一时佛在舍卫国，祇树给孤独园。与大比丘僧，千二百五十人俱，皆是大阿罗汉，众所知识：长老舍利弗、摩诃目犍连、摩诃迦叶、摩诃迦旃延、摩诃俱絺罗、离婆多、周利槃陀伽、难陀、阿难陀、罗侯罗、憍梵波提、宾头卢颇罗堕、迦留陀夷、摩诃劫宾那、薄拘罗、阿冕楼驮，如是等诸大弟子。  
  并诸菩萨摩诃萨：文殊师利法王子、阿逸多菩萨、乾陀诃提菩萨、常精进菩萨，与如是等诸大菩萨。及释提桓因等，无量诸天大众俱。  
  尔时，佛告长老舍利弗：‘从是西方，过十万亿佛土，有世界名曰极乐，其土有佛，号阿弥陀，今现在说法。’  
  ‘舍利弗，彼土何故名为极乐？其国众生，无有众苦，但受诸乐，故名极乐。’  
  ‘又舍利弗。极乐国土，七重栏楯，七重罗网，七重行树，皆是四宝周匝围绕，是故彼国名为极乐。’  
  ‘又舍利弗。极乐国土，有七宝池，八功德水，充满其中，池底纯以金沙布地。四边阶道，金、银、琉璃、玻璃合成。上有楼阁，亦以金、银、琉璃、玻璃、砗磲、赤珠、玛瑙而严饰之。池中莲花大如车轮，青色青光、黄色黄光、赤色赤光、白色白光，微妙香洁。’  
  ‘舍利弗。极乐国土，成就如是功德庄严。’  
  ‘又舍利弗。彼佛国土，常作天乐。黄金为地。昼夜六时，雨天曼陀罗华。其土众生，常以清旦，各以衣祴盛众妙华，供养他方十万亿佛，即以食时，还到本国，饭食经行。’  
  ‘舍利弗。极乐国土，成就如是功德庄严。’  
  复次舍利弗：‘彼国常有种种奇妙杂色之鸟：白鹤、孔雀、鹦鹉、舍利、迦陵频伽、共命之鸟。是诸众鸟，昼夜六时，出和雅音。其音演畅五根、五力、七菩提分、八圣道分，如是等法。其土众生，闻是音已，皆悉念佛、念法、念僧。’  
  ‘舍利弗。汝勿谓此鸟，实是罪报所生，所以者何？彼佛国土，无三恶道。’  
  ‘舍利弗。其佛国土，尚无恶道之名，何况有实。是诸众鸟，皆是阿弥陀佛，欲令法音宣流，变化所作。’  
  ‘舍利弗。彼佛国土，微风吹动诸宝行树，及宝罗网，出微妙音，譬如百千种乐，同时俱作。闻是音者，自然皆生念佛、念法、念僧之心。’  
  ‘舍利弗。其佛国土，成就如是功德庄严。’  
    
  ‘舍利弗。于汝意云何？彼佛何故号阿弥陀？’  
  ‘舍利弗。彼佛光明无量，照十方国，无所障碍，是故号为阿弥陀。’  
  ‘又舍利弗。彼佛寿命，及其人民，无量无边阿僧祇劫，故名阿弥陀。’  
  ‘舍利弗。阿弥陀佛成佛已来，于今十劫。’  
  ‘又舍利弗。彼佛有无量无边声闻弟子，皆阿罗汉，非是算数之所能知。诸菩萨众，亦复如是。’  
  ‘舍利弗。彼佛国土，成就如是功德庄严。’  
  ‘又舍利弗。极乐国土，众生生者，皆是阿鞞跋致，其中多有一生补处，其数甚多，非是算数所能知之，但可以无量无边阿僧祇说。’  
  ‘舍利弗。众生闻者，应当发愿，愿生彼国，所以者何？得与如是诸上善人俱会一处。’  
  ‘舍利弗。不可以少善根福德因缘，得生彼国。’  
  ‘舍利弗。若有善男子善女人，闻说阿弥陀佛，执持名号，若一日、若二日，若三日，若四日，若五日，若六日，若七日，一心不乱，其人临命终时，阿弥陀佛，与诸圣众，现在其前。是人终时，心不颠倒，即得往生阿弥陀佛极乐国土。’  
  ‘舍利弗。我见是利，故说此言。若有众生，闻是说者，应当发愿，生彼国土。’  
  ‘舍利弗。如我今者，赞叹阿弥陀佛，不可思议功德之利。东方亦有阿閦(chù)鞞佛、须弥相佛、大须弥佛、须弥光佛、妙音佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。南方世界，有日月灯佛、名闻光佛、大焰肩佛、须弥灯佛、无量精进佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。西方世界，有无量寿佛、无量相佛、无量幢佛、大光佛、大明佛、宝相佛、净光佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。北方世界，有焰肩佛、最胜音佛、难沮佛、日生佛、网明佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。下方世界，有师子佛、名闻佛、名光佛、达摩佛、法幢佛、持法佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。上方世界，有梵音佛、宿王佛、香上佛、香光佛、大焰肩佛、杂色宝华严身佛、娑罗树王佛、宝华德佛、见一切义佛、如须弥山佛，如是等恒河沙数诸佛，各于其国，出广长舌相，遍覆三千大千世界，说诚实言：“汝等众生，当信是称赞不可思议功德一切诸佛所护念经。”’  
  ‘舍利弗。于汝意云何？何故名为一切诸佛所护念经？’  
  ‘舍利弗。若有善男子、善女人，闻是经受持者，及闻诸佛名者，是诸善男子、善女人，皆为一切诸佛之所护念，皆得不退转于阿耨多罗三藐三菩提。是故舍利弗，汝等皆当信受我语，及诸佛所说。’  
  ‘舍利弗。若有人已发愿、今发愿、当发愿，欲生阿弥陀佛国者，是诸人等，皆得不退转于阿耨多罗三藐三菩提，于彼国土，若已生、若今生、若当生。是故舍利弗，诸善男子、善女人，若有信者，应当发愿，生彼国土。舍利弗，如我今者，称赞诸佛不可思议功德，彼诸佛等，亦称赞我不可思议功德，而作是言：“释迦牟尼佛能为甚难希有之事，能于娑婆国土，五浊恶世，劫浊、见浊、烦恼浊、众生浊、命浊中，得阿耨多罗三藐三菩提。为诸众生，说是一切世间难信之法。”’  
  ‘舍利弗。当知我于五浊恶世，行此难事，得阿耨多罗三藐三菩提，为一切世间说此难信之法，是为甚难。’  
  佛说此经已，舍利弗，及诸比丘，一切世间天人阿修罗等，闻佛所说，欢喜信受，作礼而去。  
    
    
  10.	《受持七佛名号所生功德经》  
  唐三藏法师玄奘奉诏译  
    
  如是我闻：一时，佛薄伽梵在室罗筏住誓多林给孤独园，与无量无数声闻、菩萨摩诃萨俱，及诸天、人、阿素洛等一切大众前后围绕。  
  尔时，世尊告舍利子：“吾今愍念一切有情，略说受持七佛名号所生功德，令受持者当获殊胜利益安乐！汝应谛听极善思惟，吾当为汝分别解说。”  
  舍利子言：“唯然世尊，愿乐欲闻。”  
  佛告舍利子：“于此东方有一佛土，名曰离垢众德庄严。彼土有佛，名曰轮遍照吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便超百千俱胝大劫生死长夜流转剧苦，随在所生常识宿命。有能受持彼佛名者，不失如前所获功德；复于百千俱胝大劫，随所生处心离愚痴，于天人中受诸妙乐。有能建立彼佛形像供养恭敬尊重赞叹，不失如前所获功德；复于无量俱胝大劫，随在所生常得值佛，速证无上正等菩提。  
  “复次，舍利子，于此东方复有佛土，名曰妙觉众德庄严。彼土有佛，名妙功德柱吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸天人说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得超越一切八难，随在所生常识宿命。有能受持彼佛名者，不失如前所获功德；复于无量俱胝大劫，随在所生心常聪慧，恒居善趣受诸妙乐。有能建立彼佛形像恭敬供养尊重赞叹，不失如前所获功德；复于无量俱胝大劫，随在所生常得值佛，修行一切波罗蜜多，成大导师度无量众。  
  “复次，舍利子，于此东方复有佛土，名众生主。彼土有佛，名一宝盖王如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得远离一切忧苦，禄位财宝无有退失，唯除宿世定恶业因。有能受持彼佛名者，不失如前所获功德，随在所生具大威德，神通自在身带光明，形貌端严众所乐见。有能建立彼佛形像供养恭敬尊重赞叹，不失如前所获功德；复于无量俱胝大劫，常不枉生无佛世界，修菩萨行，大誓庄严成无上觉饶益一切。  
  “复次，舍利子，于此东方复有佛土，名自在力。彼土有佛，名善逝定迹如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，心便寂静离诸諠杂。有能受持彼佛名者，不失如前所获功德；复于无量俱胝大劫，随所生处身四威仪，若语若默心常在定。有能建立彼佛形像供养恭敬尊重赞叹，不失如前所获功德；复于无量俱胝大劫，随在所生常得值佛，速能究竟诸等持门，成两足尊度无量众。  
  “复次，舍利子，于此东方复有佛土，名最胜宝。彼土有佛，名宝华光吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得具足胜念慧行，处四众中说法无畏，言词威肃闻皆敬受。有能受持彼佛名者，不失如前所获功德；复于无量俱胝大劫，随在所生具念慧行，成猛利智，得胜闻持。有能建立彼佛形像供养恭敬尊重赞叹，不失如前所获功德；复于无量俱胝大劫，随所生处常值如来，辩才无碍广宣妙法，渐次修习福慧资粮，成天人尊度无量众。  
  “复次，舍利子，于此南方有一佛土，名寂静珠。彼土有佛，名超无边迹如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，其心泰然无所扰乱。有能受持彼佛名者，不失如前所获功德；复能速证月光胜定，证此定已寻复能证殑伽沙等三摩地门。有能建立彼佛形像供养恭敬尊重赞叹，不失如前所获功德；复于诸佛所说法门，能遍受持深达义趣，照了无碍如日光明，随在所生常得值佛，因以速证无上菩提。  
  “复次，舍利子，于此南方复有佛土，名最上香。彼土有佛，名妙香王如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，身心调畅离诸粗重，恶业消灭烦恼轻微。有能受持彼佛名者，不失如前所获功德；复于来世随在所生具三十二大丈夫相，一切有情同所瞻仰。有能建立彼佛形像供养恭敬尊重赞叹，不失如前所获功德；复于来世随在所生常得出家具清净戒，游诸佛土闻法受持，具足修行一切功德，由是速证阿耨多罗三藐三菩提。”  
  佛告舍利子：“若诸有情得闻如是七佛名号受持供养，必获如前所说功德。所以者何？如是七佛名号色像，皆由本愿大悲所成，故令众生闻持供养，皆获如是利益安乐。”  
  时，薄伽梵说是经已，舍利子等诸大声闻，及诸菩萨摩诃萨，并诸天、人、阿素洛等一切大众，闻佛所说，皆大欢喜，信受奉行。  
    
    
    
  11.	《显无边佛土功德经》  
  唐三藏法师玄奘奉诏译  
  显无边佛土功德经(与华严经寿量品同)  
    
  如是我闻：一时，薄伽梵在摩揭陀国闲寂法林，坐妙菩提金刚坚固无量妙宝共所庄严红莲华台师子座上，与十不可说俱胝那庾多百千佛土极微尘数大菩萨俱，及诸天、人、阿素洛等，无量大众前后围绕。  
  尔时，会中有一菩萨摩诃萨，名不可思议光王，承佛威神，从座而起，顶礼佛足，合掌恭敬，而白佛言：“世尊，诸佛国土，时分庄严，有胜劣不？”  
  佛言：“善男子，我此索诃世界，释迦牟尼佛土一劫，于极乐世界无量光佛土，为一昼夜。极乐世界一劫，于袈裟幢世界金刚坚固欢喜佛土，为一昼夜。袈裟幢世界一劫，于不退轮音世界极妙圆满红莲敷身佛土，为一昼夜。不退轮音世界一劫，于绝尘世界法幢佛土，为一昼夜。绝尘世界一劫，于明灯世界师子佛土，为一昼夜。明灯世界一劫，于妙光世界遍照佛土，为一昼夜。妙光世界一劫，于难超世界身放法光佛土，为一昼夜。难超世界一劫，于庄严世界一切神通慧光王佛土，为一昼夜。庄严世界一劫，于镜轮世界月觉佛土，为一昼夜。善男子，如是世界展转渐增，满十不可说俱胝那庾多百千佛土极微尘数世界佛土，最后世界，佛土一劫，于莲华德世界贤德佛土，为一昼夜。于彼世界，诸菩萨众，修治殊胜普贤行地。  
  “善男子，如诸世界昼夜渐增，如是诸佛寿量身相，菩萨世界庄严亦尔，由彼有情福转增故。若有善男子、善女人，闻此显示无边佛土功德法门，欢喜信重，受持读诵，如理思惟，广为他说，临命终时，十方佛土无量诸佛，皆现其前慰喻赞美，令其增进无量善根，随愿往生诸佛净国，乃至无上正等菩提，于生生中常忆宿命，修菩萨行速得圆满。”  
  时，薄伽梵说此经已，不可思议光王菩萨摩诃萨，并诸天、人、阿素洛等一切众会，闻佛所说，皆大欢喜，信受奉行。  
    
    
  （四）、方便法门  
  12.	《佛说右绕佛塔功德经》  
  唐于阗三藏实叉难陀译  
    
  如是我闻。一时佛在舍卫国祇树给孤独园。与大比丘僧及余无量众俱。前后围绕。尔时长老舍利弗即从坐起。偏袒右肩右膝着地。合掌向佛以偈请曰。  
  大威德世尊　　愿为我等说　　右绕于佛塔　　所得之果报  
  尔时世尊以偈答曰。  
  右绕于佛塔　　所得诸功德　　我今说少分　　汝等咸善听  
  一切诸天龙　　夜叉鬼神等　　皆亲近供养　　斯由右绕塔  
  在在所生处　　远离于八难　　常生无难处　　斯由右绕塔  
  于一切生处　　念慧常无失　　具足妙色相　　斯由右绕塔  
  住来天人中　　福命悉长远　　常获大名称　　斯由右绕塔  
  在于阎浮提　　常生最尊胜　　清净种姓中　　斯由右绕塔  
  仪貌常端正　　富贵多财宝　　恒食大封邑　　斯由右绕塔  
  财宝常盈积　　而无悭吝心　　勇猛广惠施　　斯由右绕塔  
  色相净微妙　　见者皆欣仰　　所住常安乐　　斯由右绕塔  
  或为忉利王　　妻子悉具足　　威势力自在　　斯由右绕塔  
  或作婆罗门　　持戒善通达　　咒术围陀典　　斯由右绕塔  
  或作大长者　　豪贵多财产　　仓廪常丰足　　斯由右绕塔  
  或作正法王　　自在王阎浮　　率土咸归化　　斯由右绕塔  
  或为具七宝　　大势转轮王　　十善御群生　　斯由右绕塔  
  从此生天上　　常有大威德　　净信于佛法　　斯由右绕塔  
  净信速成已　　于法无迷惑　　见诸行皆空　　斯由右绕塔  
  从天上舍命　　下生于人中　　入胎不迷乱　　斯由右绕塔  
  在于母胎中　　垢秽所不染　　如净摩尼珠　　斯由右绕塔  
  在胎及生时　　令母常安乐　　饮乳亦复然　　斯由右绕塔  
  父母及亲戚　　一切共鞠养　　乳母常不离　　斯由右绕塔  
  眷属皆爱念　　超过于父母　　资财自增长　　斯由右绕塔  
  夜叉诸恶鬼　　不能暂惊怖　　所须自然得　　斯由右绕塔  
  经于百千劫　　其身转清净　　妙色相成满　　斯由右绕塔  
  净眼修且广　　犹如青莲花　　兼得净天眼　　斯由右绕塔  
  妙色常圆满　　诸相自庄严　　成就大势力　　斯由右绕塔  
  或生帝释宫　　大威势自在　　忉利天中尊　　斯由右绕塔  
  或生须夜摩　　兜率陀天宫　　化乐及他化　　斯由右绕塔  
  或复生梵天　　梵世最自在　　诸天常供养　　斯由右绕塔  
  亿那由他劫　　常为诸智人　　恭敬而供养　　斯由右绕塔  
  其身及衣服　　亿劫常无垢　　具足白净法　　斯由右绕塔  
  具大精进力　　勤修种种行　　未尝有疲懈　　斯由右绕塔  
  勇猛常精进　　坚固不可坏　　所作速成就　　斯由右绕塔  
  深远微妙音　　闻者皆欢喜　　安乐常无病　　斯由右绕塔  
  如我所演说　　厌舍三有苦　　成就出世智　　斯由右绕塔  
  常在四念处　　及以四正勤　　四如意神足　　斯由右绕塔  
  了达四真谛　　根力七觉分　　正道及圣果　　斯由右绕塔  
  灭一切烦恼　　具足大威德　　无漏六神通　　斯由右绕塔  
  永离贪恚痴　　及一切障碍　　证独觉菩提　　斯由右绕塔  
  得妙紫金色　　相好庄严身　　现作天人师　　斯由右绕塔  
  皆由以身业　　及语业赞叹　　右绕于佛塔　　获此大利益  
  右绕诸佛塔　　所得诸功德　　我今随所闻　　略说讵能尽  
    
  尔时世尊说此偈已。舍利弗等一切众会。皆大欢喜信受奉行。  
    
    
    
  13.	《佛说造塔功德经》  
  唐中天竺三藏法师地婆诃罗奉敕译  
    
  如是我闻：一时，佛在忉利天宫白玉座上，与大比丘大菩萨等，及彼天主无量众俱。时，大梵天王、那罗延天、大自在天及五乾闼婆王等，各与眷属俱来至佛所，欲问如来造塔之法，及塔所生功德之量。  
  会中有菩萨名观世音，知其意即从座起，偏袒右肩，右膝著地，合掌向佛而作是言：“世尊，今此诸天、乾闼婆等故来至此，欲请如来造塔之法，及塔所生功德之量。唯愿世尊为彼解说，利益一切无量众生！”  
  尔时，世尊告观世音菩萨言：“善男子，若此现在诸天众等，及未来世一切众生，随所在方未有塔处，能于其中建立之者，其状高妙出过三界，乃至至小如庵罗果；所有表刹上至梵天，乃至至小犹如针等；所有轮盖覆彼大千，乃至至小犹如枣叶；于彼塔内藏掩如来，所有舍利、发牙、髭爪下至一分，或置如来所有法藏十二部经，下至于一四句偈。其人功德如彼梵天，命终之后生于梵世；于彼寿尽生五净居，与彼诸天等无有异！善男子，如我所说如是之事，是彼塔量功德因缘，汝诸天等应当修学。”  
  尔时，观世音菩萨复白佛言：“世尊，如向所说，安置舍利及以法藏，我已受持。不审如来四句之义，唯愿为我分别演说。”  
  尔时，世尊说是偈言：  
  “诸法因缘生，我说是因缘，因缘尽故灭，我作如是说。  
  “善男子，如是偈义名佛法身，汝当书写置彼塔内。何以故？一切因缘及所生法性空寂故，是故我说名为法身。若有众生解了如是因缘之义，当知是人即为见佛。”  
  尔时，观世音菩萨，及彼诸天、一切大众、乾闼婆等闻佛所说，皆大欢喜，信受奉行。  
    
    
    
  14.	《一切如来心秘密全身舍利宝箧印陀罗尼经》  
  如是我闻。一时，佛在摩伽陀国，无垢园中宝光明池，与大菩萨及大声闻、天龙、药叉、犍闼婆、诃苏罗、迦楼罗、紧那罗、摩睺罗伽、人非人等，无量百千，前后围绕。  
  尔时，众中有一大婆罗门，名无垢妙光，多闻聪慧，人所乐见，常行十善，归信三宝，善心殷重，智慧微细，常恒欲令一切众生，圆满善利，大富丰饶。时婆罗门无垢妙光从座而起，往诣佛所，绕佛七匝，以众香华奉献世尊，无价妙衣、璎珞、珠鬘，持覆佛上，顶礼双足，却住一面，作是请言：“唯愿世尊与诸大众，明日晨朝，至我宅中，受我供养。”尔时世尊，默然许之。  
  时婆罗门知佛受请，遽还所住，即于夜间，广办肴膳，百味饮食，洒扫殿宇，张施幡盖。至明旦已，与诸眷属，持众香华及诸伎乐，至如来所，白言：“时至，愿垂降临。”  
  尔时，世尊软语安慰彼婆罗门无垢妙光，遍告大众宣言：“汝等皆应往彼婆罗门家摄受供养，为欲令彼获大利故。”于时世尊即从座起，才起座已，从佛身出种种光明，间错妙色，照触十方，悉皆警觉，然后趣道。时婆罗门以恭敬心，持妙香华，与诸眷属及天龙八部、释梵四王，先行治道，奉引如来。  
  尔时世尊前路不远，中至一园，名曰丰财。于彼园中有古朽塔，摧坏崩倒，荆棘掩庭，蔓草封户，瓦砾埋隐，状若土堆。尔时世尊迳往塔所，于时塔上放大光明，照耀炽盛，于土聚中出声赞言：“善哉！善哉！释迦牟尼，今日所行极善境界。又婆罗门，汝于今日获大善利。”  
  尔时世尊礼彼朽塔，右绕三匝，脱身上衣，用覆其上，泫然垂泪，涕血交流，泣已微笑。当尔之时，十方诸佛，皆同观视，亦皆流泪，各所放光来照是塔。于时大众惊愕变色，互欲决疑。尔时，金刚手菩萨等，亦皆流泪，威焰炽盛，执杵旋转，往诣佛所，白言：“世尊！此何因缘，现是光相？何如来眼流泪如是？亦彼十方诸佛大瑞光相现前？唯愿如来于此大众解释我疑。”  
  时薄伽梵告金刚手：“此大全身舍利积聚如来宝塔，一切如来无量俱胝心陀罗尼密印法要，今在其中。金刚手！有此法要在是中故，塔即变为重叠无隙，如胡麻子，俱胝百千如来之身；当知亦是，如胡麻子，百千俱胝如来全身舍利之聚，乃至八万四千法蕴亦在其中；九十九百千万俱胝如来顶相亦在其中；由是妙事，是塔所在之处，有大神验，殊胜威德，能满一切世间吉庆。”  
  尔时大众闻佛是说，远尘离垢，断诸烦恼，得法眼净。时众机异，利益亦别。须陀洹果、斯陀含果、阿那含果、阿罗汉果、辟支佛道，及菩萨道、阿鞞跋致、萨波若智，于如是事，各得其一；或有证得初地、二地，乃至十地；或有满足六波罗蜜。其婆罗门远尘离垢，得五神通。时金刚手见此奇特希有之事，白言：“世尊！妙哉奇异，但闻此事，尚获如是殊胜功德，况闻深理，至心起信，得几功德？”  
  佛言：“谛听！汝金刚手，后世若有信男、信女，及复我等四部弟子，发心书写此一经典，即准书写九十九百千万俱胝如来所说一切经典；即过于彼九十九百千万俱胝如来之前，久植善根；即亦彼诸一切如来，加持护念，犹如爱眼，亦如慈母，爱护幼子。若人读诵此一卷经，即为读诵过去、现在、未来诸佛所说经典。由如是故，九十九百千万俱胝一切如来、应、正等觉，侧塞无隙，犹如胡麻，重叠赴来，昼夜现身，加持其人。如是一切诸佛如来，无数恒沙，前聚未去，后群重来，须臾推迁，回转更赴，譬如细沙，在水旋急，不得停滞，回去复来。若有人以香华涂香、华鬘衣服，微妙严具，供养此经，即成于彼十方九十九百千万俱胝如来之前，以天香华，衣服严具，七宝所成，积如须弥，尽以供养，种植善根，亦复如是。”  
  尔时，天龙八部，人非人等，闻是说已，各怀希奇，互相谓言：“奇哉威德！是朽土聚，如来神力所加持故，有是神变。”  
  金刚手复白佛言：“世尊！何因缘故，是七宝塔现为土聚？”  
  佛告金刚手：“此非土聚，乃是殊妙大宝塔耳！由诸众生业果劣故，隐蔽不现。由塔隐故，如来全身非可毁坏，岂有如来金刚藏身而可坏哉！我若灭度，后世末法逼迫之时，若有众生习行非法，应堕地狱，不信三宝，不植善根，为是因缘，佛法当隐，然犹是塔坚固不灭，一切如来神力所持。无智众生惑障覆蔽，徒朽珍宝，不知采用，以是事故，我今流泪，彼诸如来，亦皆流泪。”  
  复次，佛告金刚手言：“若有众生书写此经置塔中者，是塔即为一切如来金刚藏窣都婆，亦为一切如来陀罗尼心秘密加持窣都婆，即为九十九百千万俱胝如来窣都婆，亦为一切如来佛顶佛眼窣都婆，即为一切如来神力所护。若佛像中、窣都婆中安置此经，其像即为七宝所成，灵验应心，无愿不满。其窣都婆，伞盖罗网，轮橖露盘，德宇铃铎，楹础基阶，随力所办，或土或木，若石若砖，由经威力，自为七宝。一切如来于此经典加其威力，以诚实言不断加持。若有有情能于此塔，一香一华礼拜供养，八十亿劫生死重罪一时消灭，生免灾殃，死生佛家。若有应堕阿鼻地狱，若于此塔或一礼拜，或一右绕，塞地狱门，开菩提路。塔及形像所在之处，一切如来神力所护，其处不为暴风、雷电、霹雳所害，不为毒蛇、蚖蝮、毒虫、毒兽所伤；不为狮子、狂象、虎狼、野干、蜂虿之所伤害；亦无药叉、罗刹、部多那、毗舍遮、魑魅、魍魉、癫痫之怖；亦复不为一切寒热诸病，疬瘘、痈疽、疮疣、疥癞所染。若人暂见是塔，能除一切灾难。其处亦无人马六畜、童子童女疫疠之患，不为横死非命所夭，不为刀杖、水火所伤，不为盗贼怨仇所侵，亦无饥馑贫乏之忧。厌魅咒诅，不能得便。四大天王与诸眷属，昼夜卫护；二十八部大药叉将，日月五星，幢云彗星，昼夜护持。一切龙王加其精气，顺时降雨。一切诸天与忉利天，三时下来亦为供养。一切诸仙三时来集，赞咏旋绕，礼谢瞻仰。释提桓因与诸天女，昼夜三时来下供养。其处即为一切如来护念加持，由纳经故，塔即如是。若人作塔，以土石木、金银铜铅书此神咒安置其中，才安置已，其塔即为七宝所成；上下阶级、露盘、伞盖、铃铎、轮樘，纯为七宝。其塔四方如来形相，由法要故，一切如来坚住护持，昼夜不去。其七宝塔全身舍利之妙宝藏,以咒威力，擢竦高至阿迦尼吒天宫之中。塔所串峙，一切诸天，昼夜瞻仰，守卫供养。”  
  金刚手言：“何因缘故，此法如是殊胜功德？”  
  佛言：“当知以此宝箧印陀罗尼威神力故。”  
  金刚手言：“唯愿如来哀愍我等，说是陀罗尼。”  
  佛言：“谛听！思念莫忘！现在、未来一切如来分身光仪，过去诸佛全身舍利，皆在宝箧印陀罗尼。是诸如来所有三身，亦在是中。”  
  尔时世尊即说陀罗尼曰：  
  那莫悉怛哩野(四合)地尾(二合)迦南(一)萨婆怛他蘖多喃(二)唵(三)部尾婆嚩娜嚩唎(四)嚩者梨(五)嚩者[齒*來](智皆反六)祖噜祖噜驮啰驮啰(七)萨嚩怛他蘖多(八)驮(引)睹驮梨钵娜[牟*含](二合)婆嚩底(九)惹也嚩梨(十)亩怛梨(二合)萨磨(二合)啰(十一)怛他檗多达磨斫迦啰(十二)钵罗(二合)靺栗多(二合)娜嚩曰罗(二合梨音)冒地满拏(十三)楞迦啰(十四)楞讫哩(二合)谛萨嚩怛他(引)檗多地瑟耻(二合)谛(十六)冒驮野冒驮野(十七)冒地冒地(十八)没[亭*夜]没[亭*夜](十九)参冒驮儞参冒驮野(二十)者攞者攞(二十一)者懒都(二十二)萨嚩嚩啰拏儞(二十三)萨嚩播波尾檗谛(二十四)户噜户噜(二十五)萨嚩戍迦弭檗帝(二十六)萨嚩怛他檗多(二十七)讫哩(二合)娜野嚩日啰(二合)抳(二十八)三婆啰三婆啰(二十九)萨嚩怛他檗多(三十)虞[口*皿]野(二合)驮啰抳亩涅梨(二合三十一)啰没悌苏没悌(三十二)萨嚩怛他檗多(引)地瑟耻(二合)多(三十三)驮睹檗陛娑嚩(二合)贺(三十四)三摩耶(引)地瑟耻(二合)帝娑嚩(二合)诃(三十五)萨嚩怛他檗多讫哩(二合)娜野驮睹亩捺犁(二合)娑嚩(二合)诃(三十六)苏钵罗(二合)底瑟耻(二合)多萨睹(二合)闭怛他檗多地瑟耻(二合)帝户噜户噜吽吽娑嚩(二合)诃(三十七)唵萨嚩怛他檗多(三十八)坞瑟抳(二合)沙驮睹亩捺啰(二合)尼萨嚩怛他檗单娑驮睹尾部使多地瑟耻(二合)帝(三十九)吽吽娑嚩(二合)诃(引四十)  
  尔时，佛说是神咒已，诸佛如来自土聚中出声赞言：“善哉！善哉！释迦世尊，出浊恶世，为利无依无怙众生，演说深法。如是法要，久住世间，利益广多，安稳快乐。”  
  于时佛告金刚手言：“谛听！谛听！如是法要，神力无穷，利益无边，譬如幢上如意宝珠，常雨珍宝，满一切愿。我今略说万分之一，汝宜忆持，利益一切。若有恶人死堕地狱，受苦无间，免脱无期，有其子孙，称亡者名，诵上神咒，才至七遍，洋铜热铁忽然变为八功德池；莲生承足，宝盖驻顶，地狱门破，菩提道开，其莲如飞至极乐界，一切种智自然显发，乐说无穷，位在补处。复有众生重罪报故，百病集身，苦痛逼心，诵此神咒二十一遍，百病万恼一时消灭，寿命延长，福德无尽。若复有人悭贪业故，生贫穷家，衣不隐身，食不续命，[(禾*尤)/里]瘦衰蔽，人所恶贱；是人惭愧，入山折采无主搹华，若磨朽木，持以号香，往至塔前礼拜供养，旋绕七匝，流泪悔过；由神咒力及塔威德，灭贫穷报，富贵忽至，七宝如雨，无所缺乏；但当此时，弥饰佛法，施与贫乏，若有吝惜，财宝忽灭。若复有人为种善根，随分造塔，或泥或砖，随力所办，大如庵罗，高四指许，书写神咒，安置其中，持以香华，礼拜供养，以其咒力及信心故，自小塔中出大香云，香气云光周遍法界，薰馥晃曜，广作佛事，所得功德，如上所说；取要言之，无愿不满。若有末世四辈弟子、善男善女，为无上道，尽力造塔，安置神咒，所得功德，说不可尽。若人求福至其塔所，一华一香礼拜供养，右旋行道，由是功德，官位荣耀，不求自至；寿命富饶，不祈自增；怨家盗贼，不讨自败；怨念咒诅，不厌归本；疫疠邪气，不拔自避；善夫良妇，不求自得；贤男美女，不祷自生；一切所愿，任意满足。若有乌雀、鸱枭、鸠鸽、鸺鹠、狗狼、野干、蚊虻、蚁蝼之类，暂来塔影及踏场草，摧破惑障，觉悟无明，忽入佛家，恣领法财。况有众人，或见塔形，或闻铎声，或闻其名，或当其影，罪障悉灭，所求如意，现世安稳，后生极乐。或人随力，以一丸泥涂塔坏壁，运一拳石扶塔礩倾，由此功德，增福延寿，命终之后成转轮王。若我灭后，四部弟子，于是塔前济苦界故，供养香华，至心发愿，诵念神咒，文文句句放大光明，照触三途，苦具皆辟，众生脱苦，佛种芽萌，随意往生十方净土。若人往在高山峰上，至心诵咒，眼根所及，远近世界，山谷林野，江湖河海，其中所有毛羽鳞甲一切生类，碎破惑障，觉悟无明，显现本有三种佛性，毕竟安处大涅槃中。若与此人往过道路，或触衣风，或踏其迹，或唯见面，或暂交语，如是等人重罪咸灭，悉地圆满。”  
  尔时，佛告金刚手言：“今此秘密神咒经典付嘱汝等，尊重护持，流布世间，不令众生传受断绝。”  
  金刚手言：“我今幸蒙世尊付嘱，唯愿我等为报世尊深重恩德，昼夜护持，流布宣扬一切世间。若有众生书写受持、忆念不断，我等麾催释梵四王、龙神八部，昼夜守护，不暂舍离。”  
  佛言：“善哉！金刚手，汝为未来世一切众生大利益故，护持此法，令不断绝。”  
  尔时世尊，说此宝箧印陀罗尼，广作佛事，然后往彼婆罗门家，受诸供养，令时人天获大福利，却还所住。  
  尔时大众，比丘、比丘尼、优婆塞、优婆夷，天龙、夜叉、犍闼婆、阿修罗、迦楼罗、紧那罗、摩睺罗伽、人非人等，皆大欢喜，信受奉行。  
  （有关宝箧印陀罗尼咒发音请看这里：http://www.fomen123.com/fo/baoqieyin/ (​http:​/​​/​www.fomen123.com​/​fo​/​baoqieyin​/​​) ）  
    
    
    
    
  15.	《佛说雨宝陀罗尼经》  
  唐三藏沙门大广智不空奉诏译  
    
  如是我闻。一时薄伽梵住憍睒弥国建吒迦林。与大苾刍众五百人俱。又与多诸大菩萨摩诃萨俱。时憍睒弥国中有一长者。名曰妙月。诸根寂静心意寂静。多有男女及多僮仆。净信成就。往诣佛所头面礼足。绕百千匝却住一面。合掌恭敬而白佛言。世尊欲问如来应正等觉。少有所疑事。惟愿大慈垂愍听许。尔时世尊告长者言。恣汝意问。当为汝说。令汝心喜。时彼长者闻是语已欢喜踊跃。世尊云何善男子善女人诸贫匮者可得富饶。诸有疾病令无疾病。尔时世尊告妙月长者言。何缘作如是问。时彼长者重白佛言。世尊我等在家多诸眷属。资财乏少难可支济。又多疾病。惟愿世尊开示法要。当令贫者永离贫穷。仓库财宝皆悉盈满。存济家中妻子男女眷属有来求者必生欢喜。为大施主。使诸仓库金银珍宝如意摩尼金刚诸珍商佉室罗赤珠码瑙金宝之类丰饶无有尽竭。周给亲属广修惠施饶益有情。尔时世尊告妙月长者言。善男子我于过去阿僧祇劫前遇佛世尊。名持金刚海音如来应正遍知。从彼如来受得此雨宝陀罗尼。受持读诵思惟计念随喜为他广说流布。由此陀罗尼威德力故。若善男子人与非人药叉罗刹毕隶多毕舍遮鸠槃拏乌娑多罗迦布单那羯吒布单那等起恶心者。不能为害。复有诸鬼啖人脂髓脓血涕唾大小便利欲来恼者。不能为障碍。佛告妙月。若有善男子心念手持书写。但闻名字受持随喜广为他敷演者。彼善男子善女人长夜安隐受诸快乐。为瑜伽资粮安隐丰饶故。若有人欲受持此雨宝陀罗尼者。应供养一切如来。一夜二夜或三夜。专心诵持。受敬净信三宝诸天悉皆欢喜。即雨财宝谷麦。为彼读诵法师故。即说陀罗尼曰。  
    
  曩谟(引)婆(去声)誐嚩帝(一)嚩日啰(二合)驮啰(二)娑(引)誐啰捏(奴逸切)具洒(引)耶(三)怛他(引)[薜/子]多(引)野(四引)怛儞也(二合)他(引)唵素噜闭(五)跋捺啰(二合)嚩底(丁以切六)瞢誐阿左[口*(隸-木+士)](七)阿左跛[口*(隸-木+士)](八)嗢(鸟骨切)伽(引)跢儞(九)嗢陛娜儞(十)萨写嚩底(十一)驮(引)娘(上声)嚩底(丁以切十二)驮曩嚩底(十三)室唎(二合)么底(十四)钵啰(二合)婆嚩底(十五)阿(上声)么[口*(隸-木+士)](十六)尾么黎(十七)噜噜(十八)素噜闭(十九)尾么黎(二十)阿娜多悉帝(二合二十一)尾娜多悉帝(二合二十二)尾湿嚩(二合)计如(二十三)鸯矩[口*(隸-木+士)](二十四)瞢矩[口*(隸-木+士)](二十五)地地冥(二十六)度度冥(二十七)跢跢[口*(隸-木+士)](二十八)多啰多啰(二十九)嚩日[口*(隸-木+士)](二合三十)阿(引)[革*(蔑-戍+戊)]跢儞(三十一)步计屋计(三十二)吒计吒计(三十三)[革*(蔑-戍+戊)]啰洒(二合)尼(三十四)儞涩播(二合引)娜儞(三十五)婆誐挽(三十六)嚩日啰(二合)驮啰(三十七)娑(引)誐啰(三十八)捏具(引)衫(三十九)怛他(引)蘖跢么弩娑磨(二合)啰(四十)娑么(二合)啰娑么(二合)啰(四十一)萨嚩怛他(引)孽跢(四十二)萨底也(二合四十三)么弩娑么(二合)啰(四十四)僧伽萨底也(二合)么弩娑么(二合)啰(四十五)怛吒怛吒(四十六)布(引)啰布(引)啰(四十七)布(引)啰也布(引)啰野(四十八)婆啰婆(去声)啰婆(去声)啰抳(四十九)素瞢誐丽(五十)扇(引)跢么底(五十一)瞢誐攞么底(五十二)钵啰(二合)婆(引)么底摩诃(引)么底(五十三)素婆捺啰(二合)嚩底(五十四)阿(引)蘖蹉(引)阿(引)蘖蹉(五十五引)三么野么弩娑么(二合)啰娑嚩(二合引)贺(引五十六)阿驮(引)啰拏么弩娑么(二合)啰娑嚩(二合引)贺(引五十七)钵啰(二合)婆(去声引)嚩么弩娑么(二合)啰娑嚩(二合)贺(引五十八)驮哩(二合)底么弩娑么(二合)啰娑嚩(二合引)贺(五十九引)尾惹野么弩娑么(二合)啰娑嚩(二合)贺(引六十)萨嚩萨怛嚩(二合)尾惹野么弩娑么(二合)啰娑嚩(二合引)贺(引六十一)  
    
  佛告妙月长者。此名雨宝陀罗尼。以此陀罗尼威力。病患饥俭疾疫业障悉皆消灭。若善男子善女人先应供养一切如来。于一日一夜无间断诵持此陀罗尼。其家即雨宝如大人量。一切灾祸悉皆销灭。是故善男子当受持此雨宝陀罗尼。广为他人分别演说。善哉世尊。妙月长者闻佛所说欢喜踊跃。我今从佛受此雨宝陀罗尼。受持读诵广为他人分别解说。尔时妙月长者受佛教已。右绕世尊百千匝已。合掌恭敬头面礼足欢喜而去。  
    
  尔时佛告具寿阿难陀。汝往妙月长者家。看彼长者诸库藏中种种财谷诸珍宝物及诸资具今悉盈满。尔时具寿阿难陀受佛教已。往诣憍睒弥大城往妙月长者家中。入已见诸库藏之中财宝悉皆盈满。见此事已心大欢喜踊跃而还。尔时具寿阿难陀怪未曾有心甚欢喜而白佛言。世尊以何因缘妙月长者家中库藏盈满。佛言。善男子妙月长者净信于我。受持此雨宝陀罗尼。为一切有情宣说。是故阿难受持此陀罗尼广为人说。我以佛眼观诸世间天人魔梵沙门婆罗门。于此受持雨宝陀罗尼者不能作其障难。何以故。如来不异语故。此真言句不可坏故。此陀罗尼无善根有情耳尚不闻。何况书写受持读诵。何以故。一切如来真语宣说。一切如来随喜。一切如来称赞。一切如来显扬。一切如来种植。阿难陀白佛言。善哉世尊。以妙伽他而说颂曰。  
    
  诸佛不思议　　佛法亦复然  
  净信不思议　　果报亦复然  
  寂慧一切智　　法王不生灭  
  已到胜彼岸　　稽首佛勇猛  
    
  尔时具寿阿难陀。闻佛说此雨宝陀罗尼经。踊跃欢喜白佛言。世尊今此法要当何名。此经我等今者云何奉持。佛告阿难陀。此经名妙月长者所问。汝当受持。亦名能获一切财宝伏藏。亦名一切如来称赞雨宝陀罗尼教。汝当受持。时薄伽梵说此经已。无量苾刍及诸菩萨并诸天人阿苏罗等一切大众。闻佛所说皆大欢喜信受奉行。  
    
  心真言曰。  
  唵嚩素驮[口*(隸-木+士)]娑嚩(二合引)贺(引)  
    
  心中心真言曰。  
  唵室唎(二合)嚩素娑嚩(二合引)贺(引)  
    
  小心真言曰。  
  唵嚩素娑嚩(二合引)贺(引)  
    
  （雨宝陀罗尼发音参考：http://www.fomen123.com/fo/jingdian/yubao/Index.html (​http:​/​​/​www.fomen123.com​/​fo​/​jingdian​/​yubao​/​Index.html​) ）  
    
    
  （五）、有关疗病  
  16.	《佛说疗痔病经》  
  唐三藏法师义净译  
  如是我闻。一时薄伽梵(Bó qie fàn)。在王舍大城竹林园中。与大苾刍(Bǐ qiū)众五百人俱。时有众多苾刍身患痔(Zhì)病。形体羸(Léi)瘦痛苦萦(Yíng)缠。于日夜中极受忧恼。时具寿阿难陀见是事已诣(Yì)世尊所。顶礼双足在一面立。白佛言世尊。今王舍城多有苾刍。身患痔病形体羸瘦痛苦萦缠。于日夜中极受忧恼。世尊此诸病苦云何救疗。尔时佛告阿难陀汝可听此疗痔病经。读诵受持系心勿忘。亦于他人广为宣说。此诸痔病悉得除殄(Tiǎn)。所谓风痔热痔癊(Yìn)痔三合痔。血痔腹中痔鼻内痔。齿痔舌痔眼痔耳痔。顶痔手足痔脊背痔粪门痔。遍身支节所生诸痔。如是痔瘘(Lǘ)悉皆干燥。堕落消灭必瘥(Chài)无疑。皆应诵持如是神咒。即说咒曰。  
  怛侄他　頞阑帝　頞蓝谜　室利鞞　室里室里　磨羯失质　三婆跋睹　莎诃  
  阿难陀于此北方有大雪山王。中有大莎罗树名曰难胜。有三种华。一者初生二者圆满。三者干枯。犹如彼华干燥落时。我苾刍所患诸痔病亦复如是。勿复血出亦勿脓流。永除苦痛悉皆平复即令干燥。又复若常诵此经者。得宿命住智能忆过去七生之事。咒法成就莎诃。又说咒曰。  
  怛侄他　苫(Shān)谜苫谜　捨(Shě)苫谜　苫没泥（去）　捨苫泥　莎诃  
  佛说是经已。时具寿阿难陀及诸大众。皆大欢喜信受奉行。  
  （咒语发音：Dá zhí tuō，è lán dì è lán mí shì lì pǐ shì lǐ shì lǐ mó jié shī zhì sān pó bá dǔ suō hē）  
  17.	《佛说除一切疾病陀罗尼经》  
  唐三藏沙门大广智不空译  
    
  如是我闻。一时薄伽梵。住室罗伐城逝多林给孤长者园。与大苾刍众千二百五十人俱。众多诸大菩萨摩诃萨。尔时世尊告阿难陀言。阿难陀有陀罗尼。能除世间一切疾病。汝当受持读诵通利如理作意。即说密言曰。  
  怛儞也(二合)他(一)尾摩黎尾摩黎(二)嚩曩俱枳黎(三)室唎(二合)末底(丁以反四)军拏黎(五)嫩奴鼻(六)印捺啰(二合)儗[寧*頁](二合七)母隶娑嚩(二合)诃。  
  佛告阿难陀。此陀罗尼若诵持者。宿食不消霍乱风黄痰癊。患痔瘘淋上气。嗽虐寒热头痛半痛。着鬼魅者悉得除差。我以佛眼观见彼人。诸天魔梵沙门婆罗门能作障难。除非决定业报尽者。余无能违越作其障难。如来应供正遍知说。一切有情中如来为尊胜。一切法中离欲法尊。一切众中僧伽为尊。以此诚实言愿我及一切有情。食饮吃啖入腹消化得正安乐。娑嚩(二合引)诃(引)  
  尔时世尊说是经已。诸苾刍僧并诸菩萨摩诃萨。一切大众天龙八部。受持佛语欢喜奉行。  
  18.	《佛说能净一切眼疾病陀罗尼经》  
  唐三藏沙门大广智不空译  
    
  如是我闻。一时薄伽梵。住迦毗罗卫国。释迦种族聚落。尔时有一释种。住车尼摩迦聚落。于佛净信于法净信于僧净信。归依于佛归依于法归依于僧。不疑于佛不疑于法不疑于僧。尽心于佛尽心于法尽心于僧。决定于等觉胜趣。其人眼所见色相而不得见。  
  尔时乞晒摩迦释种。忆念如来作如是言。稽首佛世尊智炬陀罗尼能作光明者。归命善逝大悲者。护念摄受我令我眼清净。  
  尔时世尊超越世间耳眼。以天耳闻以天眼见。尔时世尊告阿难陀言。汝往于释种所。以此陀罗尼明加护令净其眼。令彼拔济令彼摄受。令彼长养令彼结界。令彼眼无垢翳得离疾病。广令流布四部众苾刍苾刍尼优婆塞优婆夷及余有情。真言曰。  
  怛儞也(二合)他呬里弭里黎枳呬里系帝护庾护庾护也么宁护鲁护鲁怒鲁怒鲁娑嚩(二合引)诃。  
  阿难陀此陀罗尼明王。眼垢风垢黄病痰病三集病。我及某甲眼勿令痛勿令流泪。以罗汉实语禁戒实语。以苦行实语以诸仙实语。以缘生实语。苦实语集实语。灭实语道实语。辟支佛实语。我某甲愿令眼清净。七佛等觉已说。我释迦牟尼应供正遍知今说。四大天王亦说天帝释亦说。娑诃世界主梵王亦说。阿难陀我不见天世魔世沙门婆罗门趣。持此净眼陀罗尼者。患眼翳瞙浮晕。所谓令眼天作龙作。药叉作罗刹作罗刹女作。必舍支女作。鸠槃荼作鸠槃荼女作。起尸鬼作人厌祷作梵志厌祷作。无敢违越无不应效。具寿阿难陀汝今受此陀罗尼。将往释种聚落。授与乞晒么迦。传我语令昼三时夜三时诵持此陀罗尼。其阿难陀至彼授与乞晒么迦。乞晒么迦才闻此陀罗尼已。其眼脉已净。眼耳得见离一切诸垢。尔时世尊说是经已。天人阿修罗乾闼婆等。闻佛所说欢喜奉行。  
    
    
    
    
  （六）、有关末法和遗教三经  
  19.	《佛说法灭尽经》  
  僧祐录失译人名今附刘宋录  
    
  闻如是：一时，佛在拘夷那竭国。如来三月当般涅槃，与诸比丘及诸菩萨，无央数众来诣佛所稽首于地。世尊寂静，默无所说，光明不现。  
  贤者阿难作礼白佛言：“世尊前后说法威光独显，今大众会光更不现，何故如此？其必有故，愿闻其意。”  
  佛默不应，如是至三，佛告阿难：“吾涅槃后法欲灭时，五逆浊世魔道兴盛，魔作沙门坏乱吾道，著俗衣裳，乐好袈裟五色之服，饮酒啖肉杀生贪味，无有慈心更相憎嫉。时有菩萨、辟支、罗汉，精进修德一切敬待，人所宗向教化平等，怜贫念老鞠育穷厄，恒以经像令人奉事，作诸功德志性恩善，不侵害人捐身济物，不自惜己忍辱仁和。设有是人，众魔比丘咸共嫉之 ，诽谤扬恶，摈黜驱遣不令得住。自共于后不修道德，寺庙空荒无复修理转就毁坏，但贪财物积聚不散不作福德，贩卖奴婢，耕田种植，焚烧山林伤害众生无有慈心。奴为比丘，婢为比丘尼，无有道德淫泆浊乱男女不别，令道薄淡皆由斯辈。或避县官依倚吾道，求作沙门不修戒律，月半月尽虽名诵戒，厌倦懈怠不欲听闻，抄略前后不肯尽说。经不诵习，设有读者不识字句，为强言是不咨明者。贡高求名，虚显雅步以为荣冀望人供养。众魔比丘命终之后，精神当堕无择地狱，五逆罪中，饿鬼、畜生靡不经历恒河沙劫，罪竟乃出生在边国无三宝处。  
  “法欲灭时，女人精进恒作功德；男子懈慢不用法语，眼见沙门如视粪土无有信心。法将殄没，登尔之时诸天泣泪，水旱不调，五谷不熟，疫气流行死亡者众，人民勤苦县官尅罚，不顺道理皆思乐乱，恶人转多如海中沙，善者甚少若一若二。劫欲尽故，日月转短 ，人命转促，四十头白。男子淫泆，精尽夭命，或寿六十。男子寿短，女人寿长，七十、九十或至百岁。大水忽起卒至无期，世人不信故为有常，众生杂类不问豪贱，没溺浮漂鱼鳖食啖。  
  “时有菩萨、辟支、罗汉，众魔驱逐，不预众会。三乘入山，福德之地，恬怕自守以为欣快，寿命延长，诸天卫护。月光出世，得相遭值，共兴吾道，五十二岁。首楞严经、般舟三昧先化灭去，十二部经寻后复灭，尽不复现不见文字。沙门袈裟自然变白。吾法灭时，譬如油灯临欲灭时，光明更盛于是便灭，吾法灭时亦如灯灭。  
  “自此之后难可数说，如是之后数千万岁，弥勒当下世间作佛，天下泰平毒气消除，雨润和适，五谷滋茂，树木长大，人长八丈，皆寿八万四千岁，众生得度不可称计。”  
  贤者阿难作礼白佛：“当何名斯经？云何奉持？”  
  佛言：“阿难，此经名为《法灭尽》，宣告一切宜令分别，功德无量不可称计。”  
  四部弟子闻经，悲惨惆怅，皆发无上圣真道意，悉为佛作礼而去。  
    
    
    
  20.	《佛遗教经》  
  姚秦三藏法师鸠摩罗什译  
    
  释迦牟尼佛，初转法轮，度阿若憍陈如；最后说法，度须跋陀罗。所应度者，皆已度讫。于娑罗双树间，将入涅槃。是时中夜，寂然无声，为诸弟子略说法要。  
  汝等比丘！于我灭后，当尊重珍敬波罗提木叉，如闇遇明，贫人得宝当知此则是汝等大师，若我住世无异此也，持净戒者。不得贩卖贸易，安置田宅，畜养人民奴卑畜生，一切种植及诸财宝，皆当远离，如避火坑。不得斩伐草木，垦土掘地。合和汤药，占相吉凶，仰观星宿，推步盈虚，历数算计，皆所不应，节身时食，清净自活，不得参预世事，通致使命，咒术仙药，结好贵人，亲厚媟慢，皆不应作。当自端心，正念求度，不得包藏瑕疵，显异惑众，于四供养，知量知足，趣得供事，不应畜积。  
  此则略说持戒之相，戒是正顺解脱之本，故名波罗提木叉。因依此戒，得生诸禅定，及灭苦智慧。是故比丘，当持净戒，勿令毁缺。若能持净戒，是则能有善法。若无净戒，诸善功德皆不得生。是以当知，戒为第一安隐功德住处。  
  汝等比丘！已能住戒，当制五根，勿令放逸，入于五欲。譬如牧牛之人，执杖视之，不令纵逸，犯人苗稼。若纵五根，非唯五欲，将无涯畔，不可制也。亦如恶马，不以辔制，将当牵人墬于坑陷。如被劫贼，苦止一世，五根贼祸，殃及累世，为害甚重，不可不慎。是故智者制而不随，持之如贼，不令纵逸，假令纵之，皆亦不久见其磨灭。此五根者，心为其主，是故汝等，当好制心。心之可畏，甚于毒蛇、恶兽、怨贼、大火越逸，未足喻也。譬如有人，手执蜜器，动转轻躁，但观其蜜，不见深坑。譬如狂象无钩，猿猴得树腾跃踔踯，难可禁制，当急挫之，无令放逸。纵此心者，丧人善事，制之一处，无事不办。是故比丘，当勤精进，折伏汝心。  
  汝等比丘！受诸饮食，当如服药，于好于恶，勿生增减。趣得支身，以除饥渴。如蜂采华，但取其味，不损色香。比丘亦尔，受人供养，趣自除恼，无得多求，坏其善心。譬如智者，筹量牛力所堪多少，不令过分，以竭其力。  
  汝等比丘！昼则勤心修习善法，无令失时，初夜后夜，亦勿有废。中夜诵经，以自消息，无以睡眠因缘，令一生空过，无所得也。当念无常之火，烧诸世间，早求自度，勿睡眠也。诸烦恼贼，常伺杀人，甚于怨家，安可睡眠，不自警寤。烦恼毒蛇，睡在汝心，譬如黑蚖，在汝室睡，当以持戒之钩，早摒除之。睡蛇既出，乃可安眠。不出而眠，是无惭人也。惭耻之服，于诸庄严，最为第一。惭如铁钩，能制人非法，是故常当惭愧，无得暂替。若离惭耻，则失诸功德。有愧之人，则有善法；若无愧者，与诸禽兽无相异也。  
  汝等比丘！若有人来，节节支解，当自摄心，无令嗔恨，亦当护口，勿出恶言。若纵恚心，即自妨道，失功德利。忍之为德，持戒苦行，所不能及，能行忍者，乃可名为有力大人。若其不能欢喜忍受恶骂之毒，如饮甘露者，不名入智慧人也。所以者何，嗔恚之害，则破诸善法，坏好名闻。今世后世，人不喜见。当知嗔心，甚于猛火，常当防护，无令得入。劫功德贼，无过嗔恚，白衣受欲，非行道人，无法自制，嗔犹可恕。出家行道，无欲之人，而怀嗔恚，甚不可也。譬如清冷云中，霹雳起火，非所应也。  
  汝等比丘！当自摩头，已舍饰好，著坏色衣，执持应器，以乞自活，自见如是。若起憍慢，当疾灭之。增长憍慢，尚非世俗白衣所宜，何况出家入道之人，为解脱故，自降其身而行乞耶。  
  汝等比丘，谄曲之心与道相违，是故宜应质直其心。当知谄曲，但为欺诳，入道之人，则无是处。是故汝等，宜当端心，以质直心为本。汝等比丘，当知多欲之人，多求利故，苦恼亦多。少欲之人，无求无欲，则无此患。直尔少欲，尚宜修习，何况少欲，能生诸功德。少欲之人，则无谄曲以求人意，亦复不为诸根所牵。行少欲者，心则坦然，无所忧畏，触事有余，常无不足。有少欲者，则有涅槃，是名少欲。  
  汝等比丘！若欲脱诸苦恼，当观知足。知足之法，即是当乐安隐之处。知足之人，虽卧地上，犹为安乐；不知足者，虽处天堂，亦不称意。不知足者，虽富而贫；知足之人，虽贫而富。不知足者，常为五欲所牵，为知足者之所怜愍，是名知足。  
  汝等比丘，欲求寂静无为安乐，当离愦闹，独处闲居，静处之人，帝释诸天，所共敬重，是故当舍己众他众，空闲独处，思灭苦本。若乐众者，则受众恼，譬如大树众鸟集之，则有枯折之患。世间缚者，没于众苦，譬如老象溺泥，不能自出，是名远离。  
  汝等比丘，若勤精进，则事无难者，是故汝等当勤精进。譬如小水长流，则能穿石。若行者之心，数数懈废，譬如钻火，未热而息，虽欲得火，火难可得，是名精进。  
  汝等比丘，求善知识，求善护助，无如不忘念。若有不忘念者，诸烦恼贼则不能入。是故汝等，常当摄念在心。若失念者，则失诸功德。若念力坚强，虽入五欲贼中，不为所害。譬如著铠入阵，则无所畏，是名不忘念。  
  汝等比丘！若摄心者，心则在定。心在定故，能知世间生灭法相，是故汝等，常当精勤修习诸定。若得定者，心则不散，譬如惜水之家，善治堤塘。行者亦尔，为智慧水故，善修禅定，令不漏失，是名为定。  
  汝等比丘，若有智慧，则无贪著。常自省察，不令有失，是则于我法中，能得解脱。若不尔者，既非道人，又非白衣，无所名也。实智慧者，则是度老病死海坚牢船也，亦是无明黑暗大明灯也，一切病者之良药也，伐烦恼树之利斧也。是故汝等，当以闻思修慧而自增益。若人有智慧之照，虽是肉眼，而是明见人也，是名智慧。  
  汝等比丘，若种种戏论，其心则乱，虽复出家，犹未得脱。是故比丘，当急舍离乱心戏论。若汝欲得寂灭乐者，唯当善灭戏论之患，是名不戏论。  
  汝等比丘！于诸功德，常当一心，舍诸放逸，如离怨贼。大悲世尊，所说利益，皆已究竟。汝等但当勤而行之。若于山间，若空泽中，若在树下，闲处静室，念所受法，勿令忘失，常当自勉，精进修之，无为空死，后致有悔。我如良医！知病说药，服与不服，非医咎也。又如善导，导人善道，闻之不行，非导过也。  
  汝等若于苦等四谛有所疑者，可疾问之，毋得怀疑，不求决也。尔时世尊，如是三唱，人无问者，所以者何？众无疑故。时阿免楼驼，观察众心，而白佛言：‘世尊！月可令热，日可令冷，佛说四谛，不可令异。佛说苦谛实苦，不可令乐。集真是因，更无异因，苦若灭者，即是因灭。因灭故果灭，灭苦之道，实是真道。更无余道。世尊！是诸比丘，于四谛中，决定无疑。’  
  于此众中，所作未办者，见佛灭度，当有悲感。若有初入法者，闻佛所说，即皆得度。譬如夜见电光，即得见道。若所作已办，已度苦海者，但作是念：‘世尊灭度，一何疾哉！’  
  阿免楼驼虽说此语，众中皆悉了达四圣谛义。世尊欲令此诸大众皆得坚固，以大悲心，复为众说：‘汝等比丘，勿怀悲恼，若我住世一劫，会亦当灭。会而不离，终不可得。自利利他，法皆具足，若我久住，更无所益。应可度者，若天上人间，皆悉已度。其未度者，皆亦已作得度因缘。自今以后，我诸弟子，展转行之，则是如来法身，常在而不灭也。是故当知，世皆无常，会必有离，勿怀忧恼，世相如是。当勤精进，早求解脱；以智慧明，灭诸痴暗。’  
  世实危脆、无坚牢者，我今得灭，如除恶病。此是应舍之身，罪恶之物，假名为身，没在老病生死大海，何有智者，得除灭之，如杀怨贼，而不欢喜。  
  汝等比丘！常当一心，勤求出道。一切世间动不动法，皆是败坏不安之相。汝等且止，勿得复语，时将欲过，我欲灭度，是我最后之所教诲。  
    
    
  21.	《四十二章经》  
  后汉西域沙门迦叶摩腾共法兰译  
    
  昔汉孝明皇帝。夜梦见神人。身体有金色。项有日光。飞在殿前。意中欣然。甚悦之。明日问群臣。此为何神也。有通人傅毅曰。臣闻天竺。有得道者。号曰佛。轻举能飞。殆将其神也。于是上悟。即遣使者张骞羽林中郎将秦景博士弟子王遵等十二人。至大月支国。写取佛经四十二章。在第十四石函中。登起立塔寺。于是道法流布。处处修立佛寺。远人伏化愿为臣妾者。不可称数国内清宁。含识之类。蒙恩受赖。于今不绝也。  
  佛言。辞亲出家为道。名曰沙门。常行二百五十戒。为四真道。行进志清净成阿罗汉。阿罗汉者。能飞行变化。住寿命。动天地。次为阿那含。阿那含者。寿终魂灵。上十九天。于彼得阿罗汉。次为斯陀含。斯陀含者。一上一还。即得阿罗汉。次为须陀洹。须陀洹者。七死七生。便得阿罗汉。爱欲断者。譬如四支断。不复用之。  
  佛言。除须发。为沙门。受道法。去世资财。乞求取足。日中一食。树下一宿。慎不再矣。使人愚弊者。爱与欲也。  
  佛言。众生以十事为善。亦以十事为恶。身三。口四。意三。身三者。杀。盗。淫。口四者。两舌。恶骂。妄言。绮语。意三者。嫉。恚。痴。不信三尊。以邪为真。优婆塞行五事。不懈退。至十事必得道也。  
  佛言。人有众过。而不自悔。顿止其心。罪来归身。犹水归海。自成深广矣。有恶知非。改过得善。罪日消灭。后会得道也。  
  佛言。人愚吾以为不善。吾以四等慈。护济之。重以恶来者。吾重以善往。福德之气。常在此也。害气重殃。反在于彼。有人闻佛道。守大仁慈。以恶来。以善往。故来骂。佛默然不答愍之。痴冥狂愚使然。骂止问曰。子以礼从人。其人不纳。实礼如之乎。曰持归。今子骂我。我亦不纳。子自持归。祸子身矣。犹响应声。影之追形。终无免离。慎为恶也。  
  佛言。恶人害贤者。犹仰天而唾。唾不污天。还污己身。逆风坋人。尘不污彼。还坋于身。贤者不可毁。过必灭己也。  
  佛言。夫人为道务博爱。博哀施德莫大施。守志奉道。其福甚大。睹人施道。助之欢喜。亦得福报。质曰。彼福不当减乎。佛言。犹若炬火。数千百人。各以炬来。取其火去。熟食除冥彼火如故。福亦如之。  
  佛言。饭凡人百。不如饭一善人。饭善人千不如饭持五戒者一人。饭持五戒者万人。不如饭一须陀洹。饭须陀洹百万。不如饭一斯陀含。饭斯陀含千万。不如饭一阿那含。饭阿那含一亿。不如饭一阿罗汉。饭阿罗汉十亿。不如饭辟支佛一人。饭辟支佛百亿。不如以三尊之教度其一世二亲。教千亿。不如饭一佛学愿求佛欲济众生也。饭善人。福最深重。凡人事天地鬼神。不如孝其亲矣。二亲最神也。  
  佛言。天下有五难。贫穷布施难。豪贵学道难。制命不死难。得睹佛经难。生值佛世难。有沙门问佛。以何缘得道。奈何知宿命。佛言。道无形。知之无益。要当守志行。譬如磨镜。垢去明存。即自见形。断欲守空。即见道真。知宿命矣。  
  佛言。何者为善。唯行道善。何者最大。志与道合大。何者多力。忍辱最健。忍者无怨。必为人尊。何者最明。心垢除。恶行灭内清净无瑕。未有天地。逮于今日。十方所有。未见之萌。得无不知无不见无不闻。得一切智。可谓明乎。  
  佛言。人怀爱欲不见道。譬如浊水以五彩投其中致力搅之。众人共临水上无能睹其影者。爱欲交错心中为浊故不见道。水澄秽除清净无垢即自见形。猛火著釜下中水踊跃。以布覆上众生照临亦无睹其影者。心中本有三毒涌沸在内。五盖覆外。终不见道。要心垢尽乃知魂灵所从来生死所趣向。诸佛国土道德所在耳。  
  佛言。夫为道者。譬如持炬火入冥室中。其冥即灭而明犹在。学道见谛愚痴都灭。得无不见。  
  佛言。吾何念念道。吾何行行道。吾何言言道。吾念谛道。不忽须臾也。  
  佛言。睹天地念非常。睹山川念非常。睹万物形体丰炽念非常。执心如此得道疾矣。  
  佛言。一日行常念道行道。遂得信根。其福无量。  
  佛言。熟自念身中四大名自有名都为无。吾我者寄生。生亦不久。其事如幻耳。  
  佛言。人随情欲求华名。譬如烧香众人闻其香。然香以熏自烧愚者贪流俗之名誉。不守道真。华名危己之祸。其悔在后时。  
  佛言。财色之于人。譬如小儿贪刀刃之蜜甜。不足一食之美。然有截舌之患也。  
  佛言。人系于妻子宝宅之患。甚于牢狱桎梏锒铛。牢狱有原赦。妻子情欲虽有虎口之祸。己犹甘心投焉。其罪无赦。  
  佛言。爱欲莫甚于色。色之为欲。其大无外。赖有一矣。假其二。普天之民无能为道者。  
  佛言。爱欲之于人。犹执炬火逆风而行。愚者不释炬。必有烧手之患。贪淫恚怒愚痴之毒。处在人身。不早以道除斯祸者。必有危殃。犹愚贪执炬自烧其手也。  
  天神献玉女于佛。欲以试佛意观佛道。佛言。革囊众秽。尔来何为。以可斯俗难动六通。去吾不用尔。天神逾敬佛。因问道意。佛为解释。即得须陀洹。  
  佛言。夫为道者。犹木在水寻流而行。不左触岸。亦不右触岸。不为人所取。不为鬼神所遮。不为洄流所住。亦不腐败。吾保其入海矣。人为道不为情欲所惑。不为众邪所诳。精进无疑吾。保其得道矣。  
  佛告沙门。慎无信汝意。意终不可信。慎无与色会。与色会即祸生。得阿罗汉道。乃可信汝意耳。  
  佛告诸沙门。慎无视女人。若见无视。慎无与言。若与言者。敕心正行。曰吾为沙门处于浊世。当如莲花不为泥所污。老者以为母。长者以为姊。少者为妹。幼者子。敬之以礼。意殊当谛惟观。自头至足自视内。彼身何有。唯盛恶露诸不净种。以释其意矣。  
  佛言。人为道去情欲。当如草见火。火来已却。道人见爱欲。必当远之。  
  佛言。人有患淫情不止。踞斧刃上。以自除其阴。佛谓之曰。若断阴不如断心。心为功曹。若止功曹。从者都息。邪心不止断阴何益。斯须即死。佛言。世俗倒见。如斯痴人。  
  有淫童女与彼男誓。至期不来而自悔曰。欲吾知尔本意。以思想生。吾不思想尔。即尔而不生。佛行道闻之谓沙门曰。记之。此迦叶佛偈。流在俗间。  
  佛言。人从爱欲生忧。从忧生畏。无爱即无忧。不忧即无畏。  
  佛言。人为道譬如一人与万人战。被钾操兵出门欲战。意怯胆弱乃自退走。或半道还。或格斗而死。或得大胜还国高迁。夫人能牢持其心。精锐进行不惑于流俗狂愚之言者。欲灭恶尽。必得道矣。  
  有沙门夜诵经甚悲。意有悔疑。欲生思归。佛呼沙门问之。汝处于家将阿修为。对曰。恒弹琴。佛言。弦缓何如。曰不鸣矣。弦急何如。曰声绝矣。急缓得中何如。诸音普悲。佛告沙门。学道犹然。执心调适道可得矣。  
  佛言。夫人为道犹所锻铁渐深弃去垢成器必好。学道以渐深去心垢。精进就道。暴即身疲。身疲即意恼。意恼即行退。行退即修罪。  
  佛言。人为道亦苦。不为道亦苦。惟人自生至老。自老至病。自病至死。其苦无量。心恼积罪。生死不息。其苦难说。  
  佛言。夫人离三恶道得为人难。既得为人去女即男难。既得为男六情完具难。六情已具生中国难。既处中国值奉佛道难。既奉佛道值有道之君难。生菩萨家难。既生菩萨家以心信三尊值佛世难。  
  佛问诸沙门。人命在几间。对曰。在数日间。佛言。子未能为道。复问一沙门。人命在几间。对曰。在饭食间。佛言。子未能为道。复问一沙门。人命在几间。对曰。呼吸之间。佛言。善哉。子可谓为道者矣。  
  佛言。弟子去离吾数千里。意念吾戒必得道。在吾左侧意在邪终不得道。其实在行。近而不行。何益万分耶。  
  佛言。人为道犹若食蜜中边皆甜。吾经亦尔。其义皆快。行者得道矣。  
  佛言。人为道能拔爱欲之根。譬如摘悬珠。一一摘之。会有尽时。恶尽得道也。  
  佛言。诸沙门行道。当如牛负行深泥中。疲极不敢左右顾。趣欲离泥以自苏息。沙门视情欲。甚于彼泥。直心念道可免众苦。  
  佛言。吾视诸侯之位。如过客。视金玉之宝。如砾石。视[疊*毛]素之好。如弊帛。  
    
    
  22.	《佛说八大人觉经》  
  后汉沙门安世高译  
    
  为佛弟子常于昼夜至心诵念八大人觉。  
  第一觉悟世间无常。国土危脆四大苦空。五阴无我生灭变异虚伪无主。心是恶源形为罪薮。如是观察渐离生死。  
  第二觉知多欲为苦。生死疲劳从贪欲起。少欲无为身心自在。  
  第三觉知心无厌足。唯得多求增长罪恶。菩萨不尔常念知足。安贫守道。唯慧是业。  
  第四觉知懈怠坠落。常行精进破烦恼恶。摧伏四魔出阴界狱。  
  第五觉悟愚痴生死。菩萨常念广学多闻。增长智慧成就辩才。教化一切悉以大乐。  
  第六觉知贫苦多怨横结恶缘。菩萨布施等念冤亲。不念旧恶不憎恶人。  
  第七觉悟五欲过患。虽为俗人不染世乐念。三衣瓶钵法器。志愿出家守道清白。梵行高远慈悲一切。  
  第八觉知生死炽然苦恼无量。发大乘心普济一切。愿代众生受无量苦。令诸众生毕竟大乐。  
  如此八事。乃是诸佛菩萨大人之所觉悟。精进行道慈悲修慧。乘法身船至涅槃岸。复还生死度脱众生。以前八事。开导一切。令诸众生觉生死苦舍离五欲修心圣道。若佛弟子诵此八事。于念念中灭无量罪。进趣菩提。速登正觉。永断生死。常住快乐。  
    
    
    
    
  （七）、有关回向  
  23.	《佛说甚深大回向经》  
  刘宋失译师名出祐公录  
    
  如是我闻。一时佛在舍卫国祇树给孤独园。与大比丘众八千人俱。尔时世尊与诸大众。前后围绕而为说法。于是会中有一菩萨。号曰明天。即从坐起偏袒右肩右膝着地。恭敬合掌。前白佛言。世尊。欲有所问。唯愿世尊分别解说。尔时佛告明天菩萨摩诃萨。善男子。欲有所问莫得疑难。如来当为随问解说。明天菩萨即白佛言。云何菩萨少修善本而获大果。或多作功德福报无量。  
    
  佛告明天菩萨摩诃萨。善哉善哉。明天。能于佛前问如是义。汝已曾于过去无量诸佛所。植众德本供养诸佛。亲近善知识。能为乐福众生。发甚深问。谛听谛听。善思念之。明天菩萨白佛言。世尊。唯然受教。佛告明天。诸菩萨摩诃萨。当于过去当来今现在诸佛所。修慈身行。修慈口行。修慈心行。专心念佛所行功德。复次明天。菩萨摩诃萨当应往诣如来尊庙礼拜供养。右膝着地合掌右绕。散华烧香悬缯幡盖作众伎乐尊重恭敬。以微妙音歌甚深句义。赞佛功德随喜叹善。  
    
  佛告明天。云何菩萨摩诃萨。于过去当来今现在诸佛所。修慈身行。修慈口行。修慈心行。念佛功德。善男子。菩萨摩诃萨。当念如来坚固士。无上士。最胜士。为师子王勇猛无畏。自度度彼。自安安彼。自灭灭彼。说真谛法安立众生。心无谄饰净戒具足。力无畏辩永除障习。于法自在无与等者。如是专心念佛功德已。右膝着地散华烧香。幡缯幢盖伎乐供养。是为菩萨修慈身行。以微妙音歌甚深句义。赞叹如来无量功德。是为菩萨修慈口行。因彼身口善根念佛功德。至诚恭敬。是为菩萨修慈心行。明天。是则菩萨摩诃萨于过去当来今现在诸佛所。修慈身口意习行正念。  
    
  佛复告明天。又菩萨摩诃萨。于过去当来今现在诸众生所。亦应修慈身行。修慈口行。修慈意行。等念众生。明天。云何菩萨摩诃萨于三世众生所。应修慈身口意行等念众生。如是明天。菩萨摩诃萨不杀众生。不盗他财。不邪淫。不妄语。不绮语。不两舌。不恶口。不贪欲。不嗔恚。不邪见。云何菩萨不杀众生。于一切众生慈悲爱念。惭愧愍伤永舍刀杖。不偷盗者。若于聚落空处所有遗物不与不取。不邪淫者。若女有主父母兄弟宗亲所护。乃至见彼授华一茎不起欲想。不妄语者。若于乡邑若在王者。堪为证佐。真诚实语守死不虚。不两舌者。常于彼此起和合想。从彼所闻不向此说。从此所闻不向彼说。不恶口者。软语开喻先意问讯。终不以苦切恶言加于众生。不绮语者。时说实说知义而说。为利益彼说心口无差。不贪者于他财利不起欲想。见来取者心无吝惜。不嗔恚者。于一切众生除诸恚恨。起慈愍心饶益心安彼心。随顺善摄一切众生。不邪见者。有施有济有说。有父母。有今世后世。有苦乐行果报世间。有阿罗汉。自知身作证。我生已尽梵行已成。所作已办自知不受后有。明天当知。彼不杀不盗不邪淫。则是菩萨修慈身行。不妄语两舌恶口不绮语。则是菩萨修慈口行。不贪不恚不邪见。则是菩萨修慈意行。修慈身口意。则是菩萨等念众生。  
    
  佛告明天。菩萨摩诃萨。于过去当来今现在诸佛所。修慈身行。修慈口行。修慈意行。及于过去当来今现在一切众生所。修慈身行。修慈口行。修慈意行。所有功德果报。悉与一切众生共回向阿耨多罗三藐三菩提。明天。菩萨作如是回向者。是为菩萨少修善本获大果报。多作功德福报无量。佛告明天。是菩萨成就无量功德时。持是功德回向无量智慧。又共一切众生。尽回向阿耨多罗三藐三菩提。是功德三种。有三种回向。何等为三。谓过去空。当来空。现在空。无有回向者。亦无回向法。亦无回向处。菩萨摩诃萨当作是回向。作是回向时三处皆清净。以此清净功德。与一切众生共。回向阿耨多罗三藐三菩提。作是回向者。无有凡夫及凡夫法。亦无信行亦无法行。亦无八人。亦无须陀洹向须陀洹。亦无斯陀含向斯陀含。亦无阿那含向阿那含。亦无阿罗汉向阿罗汉。亦无辟支佛向辟支佛。亦无有佛及向佛者。何以故。法性无缘不生不灭。无所住故。是故菩萨摩诃萨应以是三种回向三种清净功德。与一切众生。共回向阿耨多罗三藐三菩提。是菩萨作是回向已。又复愿言。若我生处常遇诸佛逮甚深三昧。见无量佛成就多闻清净智慧。弘誓不舍一切众生。说是法时。百千天人皆愿欲往生阿閦佛国。  
    
  尔时佛告尊者阿难。我向说此甚深法时。百千天人皆愿往生阿閦佛国。阿难当知。彼于此终皆当往生阿閦佛所妙乐国土。从一佛国至一佛国。供养诸佛听受正法。得陀罗尼如说修行。皆当成就不思议慧。于五浊国当得作佛。皆同一号号甘露音王如来应供等正觉。当知彼天受记别时。百千众生皆发阿耨多罗三藐三菩提心。  
    
  尔时释提桓因白佛言。世尊。如我解佛所说义。当知此为大功德趣。为无量功德。为无边功德。佛言。憍尸迦。是法毕竟净故。世尊。当何以名此经。云何奉持之。佛告释提桓因。憍尸迦。是经名大回向。亦名甚深法性回向。当奉持之。佛告憍尸迦。若有善男子善女人。学是回向者。当知是人必逮得无所从生法忍。能度未度者。安乐百千无量众生。说是法时。诸比丘众释梵天人阿修罗等。闻佛所说欢喜奉行。  
    
    
  （八）、有关因果  
  24.	《佛说业报差别经》  
  隋洋川郡守瞿昙法智译  
    
  如是我闻。一时佛住舍卫国祇树给孤独园。尔时佛告力提耶子首迦长者言。首迦长者。我当为汝说善恶业报差别法门。汝当谛听。善思念之。是时首迦即白佛言。唯然世尊。愿乐欲闻。  
  佛告首迦。一切众生。系属于业。依止于业。随自业转。以是因缘。有上中下差别不同。或有业能令众生得短命报。或有业能令众生得长命报。  
  或有业能令众生得多病报。或有业能令众生得少病报。  
  或有业能令众生得丑陋报。或有业能令众生得端正报。或有业能令众生得小威势报。或有业能令众生得大威势报。  
  或有业能令众生得下族姓报。或有业能令众生得上族姓报。  
  或有业能令众生得少资生报。或有业能令众生得多资生报。  
  或有业能令众生得邪智报。或有业能令众生得正智报。  
  或有业能令众生得地狱报。或有业能令众生得畜生报。  
  或有业能令众生得饿鬼报。或有业能令众生得阿修罗报。  
  或有业能令众生得人趣报。或有业能令众生得欲天报。  
  或有业能令众生得色天报。或有业能令众生得无色天报。  
  或有业能令众生得决定报。或有业能令众生得不定报。  
  或有业能令众生得边地报。  
  或有业能令众生得中国报。或有业能令众生尽地狱寿。或有业能令众生半地狱寿。或有业能令众生暂入即出。  
  或有业作而不集。或有业集而不作。或有业亦作亦集。或有业不作不集。  
  或有业能令众生初乐后苦。或有业能令众生初苦后乐。或有业能令众生初苦后苦。或有业能令众生初乐后乐。  
  或有业能令众生贫而乐施。或有业能令众生富而悭贪。  
  或有业能令众生富而能施。或有业能令众生贫而悭贪。  
  或有业能令众生得身乐而心不乐。或有业能令众生得心乐而身不乐。或有业能令众生得身心俱乐。  
  或有业能令众生得身心俱不乐。  
  或有业能令众生命虽尽而业不尽。  
  或有业能令众生业虽尽而命不尽。  
  或有业能令众生业命俱尽。  
  或有业能令众生业命俱不尽。能断诸烦恼。  
  或有业能令众生生于恶道。形容殊妙。眼目端严。肤体光泽。人所乐见。  
  或有业能令众生生于恶道。形容丑陋。肤体粗涩。人不喜见。  
  或有业能令众生。生于恶道。身口臭秽。诸根残缺。  
  或有众生。习行十不善业。得外恶报。或有众生。习行十种善业。得外胜报。  
  复次长者。若有众生。礼佛塔庙。得十种功德。奉施宝盖。得十种功德。奉施缯幡。得十种功德。奉施钟铃。得十种功德。奉施衣服。得十种功德。奉施器皿。得十种功德。奉施饮食。得十种功德。奉施靴履。得十种功德。奉施香华。得十种功德。奉施灯明。得十种功德。恭敬合掌。得十种功德。是名略说世间诸业差别法门。  
  佛告首迦。有十种业。能令众生得短命报。一者自行杀生。二者劝他令杀。三者赞叹杀法。四者见杀随喜。五者于恶憎所。欲令丧灭。六者见怨灭已。心生欢喜。七者坏他胎藏。八者教人毁坏。九者建立天寺。屠杀众生。十者教人战斗互相残害。以是十业。得短命报复有十业。能令众生得长命报。一者自不杀生。二者劝他不杀。三者赞叹不杀。四者见他不杀。心生欢喜。五者见彼杀者。方便救免。六者见死怖者。安慰其心。七者见恐怖者。施与无畏。八者见诸患苦之人。起慈愍心。九者见诸急难之人。起大悲心。十者以诸饮食。惠施众生。以是十业。得长命报。  
  复有十业。能令众生得多病报。一者好喜打拍一切众生。二者劝他令打。三者赞叹打法。四者见打欢喜。五者恼乱父母。令心忧恼。六者恼乱贤圣。七者见怨病苦。心大欢喜。八者见怨病愈。心生不乐。九者于怨病所。与非治药。十者宿食不消。而复更食。以是十业。得多病报。  
  复有十业。能令众生得少病报。一者不喜打拍一切众生。二者劝他不打三者赞不打法。四者见不打者。心生欢喜。五者供养父母及诸病人。六者见贤圣病瞻视供养。七者见怨病愈。心生欢喜。八者见病苦者。施与良药。亦劝他施。九者于病苦众生。起慈愍心。十者于诸饮食。能自节量。以是十业。得少病报。  
  复有十业。能令众生得丑陋报。一者好行忿怒。二者好怀嫌恨。三者诳惑于他。四者恼乱众生。五者于父母所。无爱敬心。六者于贤圣所。不生恭敬。七者侵夺贤圣资生田业。八者于佛塔庙断灭灯明。九者见丑陋者。毁呰轻贱。十者习诸恶行。以是十业。得丑陋报复有十业。能令众生得端正报。一者不嗔。二者施衣。三者爱敬父母。四者尊重贤圣。五者涂饰佛塔。六者扫洒堂宇。七者扫洒僧地。八者扫洒佛塔。九者见丑陋者。不生轻贱。起恭敬心。十者见端正者。晓悟宿因。以是十业得端正报。  
  复有十业。能令众生得小威势报。一者于诸众生。起嫉妒心。二者见他得利。心生恼热。三者见他失利。其心欢喜。四者于他名誉。起嫉恶心。五者见失名誉。心大忻悦。六者退菩提心。毁佛形像。七者于己父母及贤圣所。无心奉侍。八者劝人修习少威德业。九者障他修行大威德业。十者见少威德者。心生轻贱。以是十业。得少威势报。  
  复有十业。能令众生得大威势报。一者于诸众生。心无嫉妒。二者见他得利。心生欢喜。三者见他失利。起怜愍心四者于他名誉。心生忻悦。五者见失名誉。助怀忧恼。六者发菩提心。造佛形像。奉施宝盖。七者于己父母及贤圣所。恭敬奉迎。八者劝人弃舍少威德业。九者劝人修行大威德业。十者见无威德。不生轻贱。以是十业。得大威势报。  
  复有十业。能令众生得下族姓报。一者不知敬父。二者不知敬母。三者不知敬沙门。四者不知敬婆罗门。五者于诸尊长。而不敬仰。六者于诸师长。不奉迎供养。七者见诸尊长。不迎逆请坐。八者于父母所。不遵教诲。九者于贤圣所。亦不受教。十者轻蔑下族。以是十业。得下族姓报。  
  复有十业。能令众生得上族姓报。一者善知敬父。二者善知敬母。三者善知敬沙门。四者善知敬婆罗门。五者敬护尊长。六者奉迎师长。七者见诸尊长。迎逆请坐。八者于父母所。敬受教诲。九者于贤圣所。尊敬受教。十者不轻下族。以是十业。得上族姓报。  
  复有十业。能令众生得少资生报。一者自行偷盗。二者劝他偷盗。三者赞叹偷盗。四者见盗欢喜。五者于父母所。减撤生业。六者于贤圣所。侵夺资财。七者见他得利。心不欢喜。八者障他得利。为作留难。九者见他行施。无随喜心。十者见世饥馑。心不怜愍。而生欢喜。以是十业。得少资生报。  
  复有十业。能令众生得多资生报。一者自离偷盗。二者劝他不盗。三者赞叹不盗。四者见他不盗。心生欢喜。五者于父母所。供奉生业。六者于诸贤圣给施所须。七者见他得利。心生欢喜。八者见求利者。方便佐助。九者见乐施者。心生忻悦。十者见世饥馑。心生怜愍。以是十业。得多资生报。  
  复有十业。能令众生得邪智报。一者不能咨问智慧沙门婆罗门。二者显说恶法。三者不能受持修习正法四者赞非定法。以为定法。五者吝法不说。六者亲近邪智。七者远离正智。八者赞叹邪见。九者弃舍正见。十者见痴恶人。轻贱毁呰。以是十业。得邪智报复有十业。能令众生得正智报。一者善能咨问智慧沙门婆罗门。二者显说善法。三者闻持正法。四者见说定法。叹言善哉。五者乐说正法。六者亲近正智人。七者摄护正法。八者勤修多闻。九者远离邪见。十者见痴恶人。不生轻贱。以是十业。得正智报。  
  复有十业。能令众生得地狱报。一者身行重恶业。二者口行重恶业。三者意行重恶业。四者起于断见。五者起于常见。六者起无因见。七者起无作见。八者起于无见。九者起于边见。十者不知恩报。以是十业。得地狱报。  
  复有十业。能令众生得畜生报。一者身行中恶业。二者口行中恶业。三者意行中恶业。四者从贪烦恼。起诸恶业。五者从嗔烦恼。起诸恶业。六者从痴烦恼。起诸恶业。七者毁骂众生。八者恼害众生。九者施不净物。十者行于邪淫。以是十业。得畜生报。  
  复有十业。能令众生得饿鬼报。一者身行轻恶业。二者口行轻恶业。三者意行轻恶业。四者起于多贪。五者起于恶贪。六者嫉妒。七者邪见。八者爱着资生。即便命终。九者因饥而亡。十者枯渴而死。以是十业。得饿鬼报复有十业。能令众生得阿修罗报。一者身行微恶业。二者口行微恶业。三者意行微恶业。四者憍慢。五者我慢。六者增上慢。七者大慢。八者邪慢。九者慢慢。十者回诸善根。向修罗趣。以是十业。得阿修罗报。  
  复有十业。能令众生得人趣报。一者不杀。二者不盗。三者不邪淫。四者不妄语。五者不绮语。六者不两舌。七者不恶口。八者不贪。九者不嗔。十者不邪见。于十善业。缺漏不全。以是十业。得人趣报。  
  复有十业。能令众生得欲天报。所谓具足修行增上十善。复有十业。能令众生得色天报。所谓修行有漏十善。与定相应。复有四业。能令众生得无色天报。一者过一切色想灭有对想等。入于空处定。二者过一切空处定。入识处定。三者过一切识处定。入无所有处定。四者过无所有处定。入非想非非想定。以是四业。得无色天报。  
  复有业能令众生得决定报者。若人于佛法僧。及持戒人。所以增上心施。以此善业。发愿回向。即得往生。是名决定报业。复有业能令众生得不定报者。若业非增上心作。更不修习。又不发愿回向受生。是名不定报业。  
  复有业能令众生得边地报者。若业于佛法僧净持戒人。及大众所。不增上心施。以此善根。愿生边地。以是愿故。即生边地。受净不净报。  
  复有业能令众生得中国报者。若作业时。于佛法僧。清净持戒。梵行人边。及大众所。起于增上。殷重布施。以是善根。决定发愿求生中国。还得值佛。及闻正法。受于上妙清净果报。  
  复有业能令众生尽地狱寿者。若有众生。造地狱业已。无惭无愧。而不厌离。心无怖畏。反生欢喜。又不忏悔。而复更造重增恶业。如提婆达多等。以是业故。尽地狱寿。复有业能令众生堕于地狱。至半而夭。不尽其寿。若有众生。造地狱业。积集成已。后生怖畏。惭愧厌离。忏悔弃舍。非增上心。以是业故。堕于地狱。后追悔故。地狱半夭。不尽其寿。复有业能令众生堕于地狱。暂入即出。若有众生。造地狱业。作已怖畏。起增上信。生惭愧心。厌恶弃舍。殷重忏悔。更不重造。如阿阇世王。杀父等罪。暂入地狱。即得解脱。于是世尊。即说偈言。  
  若人造重罪　　作已深自责  
  忏悔更不造　　能拔根本业  
  复有业作而不集。若有众生。身口意等。造诸恶业。造已怖畏。惭愧远离。深自悔责。更不重造。是名作而不集。复有业集而不作。若有众生。自不作业。以恶心故。劝人行恶。是名集而不作。复有业亦作亦集。若有众生。造诸业已。心无改悔。而复数造。亦劝他人。是名亦作亦集。复有业不作不集。若有众生。自不造业。亦不教他。无记业等。是名不作不集。  
  复有业初乐后苦。若有众生。为人所劝。欢喜行施。施心不坚。后还追悔。以是因缘。生在人间。先虽富乐。后还贫苦。是名先乐后苦。复有业初苦后乐。若有众生。为人劝导。挽仰少施。施已欢喜。心无吝悔。以是因缘。生在人间。初时贫苦。后还富乐。是名初苦后乐。复有业初苦后苦。若有众生。离善知识。无人劝导。乃至不能少行惠施。以是因缘。生在人间。初时贫苦。后还贫苦。是名初苦后苦。复有业初乐后乐。若有众生。近善知识。劝令行施。便生欢喜。坚修施业。以是因缘。生在人间。初时富乐。后亦富乐。  
  复有业贫而乐施。若有众生。先曾行施。不遇福田。流转生死。在于人道。以不遇福田故。果报微劣。随得随尽。以习施故。虽处贫穷。而能行施。复有业富而悭贪。若有众生。未曾布施。遇善知识。暂行一施。值良福田。以田胜故。资生具足。先不习故。虽富而悭。复有业富而能施。若有众生。值善知识。多修施业。遇良福田。以是因缘。巨富饶财。而能行施。复有业贫而悭贪。若有众生。离善知识。无人劝导。不能行施。以是因缘。生在贫穷。而复悭贪。  
  复有业能令众生得身乐。而心不乐。如有福凡夫。复有业能令众生得心乐而身不乐。如无福罗汉。复有业能令众生得身心俱乐。如有福罗汉。复有业能令众生得身心俱不乐。如无福凡夫。  
  复有业能令众生命尽而业不尽。若有众生。从地狱死。还生地狱。畜生饿鬼。乃至人天阿修罗等。亦复如是。是名命尽而业不尽。复有业能令众生业尽而命不尽。若有众生。乐尽受苦。苦尽受乐等。是名业尽而命不尽。复有业能令众生业命俱尽。若有众生。从地狱灭。生于畜生。及以饿鬼。乃至人天阿修罗等。是名业命俱尽。复有业能令众生业命俱不尽。若有众生。尽诸烦恼。所谓须陀洹。斯陀含。阿那含。阿罗汉等。是名业命俱不尽。  
  复有业能令众生。虽生恶道。形容殊妙。眼目端严。肤体光泽。人所乐见。若有众生。因欲烦恼。起破戒业。以是因缘。虽生恶道。形容殊妙。眼目端严。肤体光泽。人所乐见。  
  复有业能令众生生于恶道。形容丑陋。肤体粗涩。人不喜见。若有众生。从嗔烦恼起破戒业。以是因缘。生于恶道。形容丑陋。肤体粗涩。人不喜见。  
  复有业能令众生生于恶道。身口臭秽。诸根残缺。若有众生。从痴烦恼。起破戒业。以是因缘。生于恶道。身口臭秽。诸根残缺。  
  复有十业。得外恶报。若有众生。于十不善业。多修习故。感诸外物。悉不具足。一者以杀业故。令诸外报。大地碱卤。药草无力。二者以盗业故。感外霜雹螽蝗虫等。令世饥馑。三者邪淫业故。感恶风雨。及诸尘埃。四者妄语业故。感生外物。皆悉臭秽。五者两舌业故。感外大地。高下不平。峻崖崄谷。株杌槎菜。六者恶口业故。感生外报。瓦石沙砾。粗涩恶物。不可触近。七者绮语业故感生外报。令草木稠林。枝条棘刺。八者以贪业故。感生外报。令诸苗稼子实微细。九者以嗔业故。感生外报。令诸树木果实苦涩。十者以邪见业故。感生外报。苗稼不实。收获鲜少。以是十业。得外恶报。  
  复有十业。得外胜报。若有众生。修十善业。与上相违。当知即获十外胜报。  
  若有众生。礼佛塔庙。得十种功德。一者得妙色好声。二者有所发言人皆信伏。三者处众无畏。四者天人爱护。五者具足威势。六者威势众生。皆来亲附。七者常得亲近诸佛菩萨。八者具大福报。九者命终生天。十者速证涅槃。是名礼佛塔庙得十种功德。  
  若有众生。奉施宝盖。得十种功德。一者处世如盖覆护众生。二者身心安隐。离诸热恼。三者一切敬重。无敢轻慢。四者有大威势。五者常得亲近诸佛菩萨大威德者。以为眷属。六者恒作转轮圣王。七者恒为上首。修习善业。八者具大福报。九者命终生天。十者速证涅槃。是名奉施宝盖得十种功德。  
  若有众生。奉施缯幡。得十种功德。一者处世如幢。国王大臣。亲友知识。恭敬供养。二者豪富自在。具大财宝。三者善名流布。遍至诸方。四者形貌端严。寿命长远。五者常于生处。施行坚固。六者有大名称。七者有大威德。八者生在上族。九者身坏命终。生于天上。十者速证涅槃。是名奉施缯幡得十种功德。  
  若有众生。奉施钟铃。得十种功德。一者得梵音声。二者有大名闻。三者自识宿命。四者所有出言。人皆敬受。五者常有宝盖。以自庄严。六者有妙璎珞。以为服饰。七者面貌端严。见者欢喜。八者具大福报。九者命终生天。十者速证涅槃。是名奉施钟铃得十种功德。  
  若有众生。奉施衣服。得十种功德。一者面目端严。二者肌肤细滑。三者尘垢不着。四者生便具足上妙衣服。五者微妙卧具。覆盖其身。六者具惭愧服。七者见者爱敬。八者具大财宝。九者命终生天。十者速证涅槃。是名奉施衣服得十种功德。  
  若有众生。生施器皿。得十种功德。一者处世如器。二者得善法津泽。三者离诸渴爱。四者若渴思水。流泉涌出。五者终不生于饿鬼道中。六者得天妙器。七者远离恶友。八者具大福报。九者命终生天。十者速证涅槃。是名奉施器皿得十种功德。  
  若有众生。奉施饮食。得十种功德。一者得命。二者得色。三者得力。四者获得安无碍辩。五者得无所畏。六者无诸懈怠。为众敬仰。七者众人爱乐。八者具大福报。九者命终生天。十者速证涅槃。是名奉施饮食得十种功德。若有众生。奉施靴履。得十种功德。一者具足妙乘。二者足下安平。三者足趺柔软。四者远涉轻健。五者身无疲极。六者所行之处。不为荆棘瓦砾损坏其足。七者得神通力。八者具诸给使。九者命终生天。十者速证涅槃。是名奉施靴履得十种功德。  
  若有众生。奉施香华。得十种功德。一者处世如花。二者身无臭秽。三者福香戒香。遍诸方所。四者随所生处。鼻根不坏。五者超胜世间。为众归仰。六者身常香洁。七者爱乐正法。受持读诵。八者具大福报。九者命终生天。十者速证涅槃。是名奉施香花得十种功德。  
  若有众生。奉施灯明。得十种功德。一者照世如灯。二者随所生处。肉眼不坏。三者得于天眼。四者于善恶法。得善智慧。五者除灭大闇。六者得智慧明。七者流转世间。常不在于黑闇之处。八者具大福报。九者命终生天。十者速证涅槃。是名奉施灯明得十种功德。  
  若有众生。恭敬合掌。得十种功德。一者得胜福报。二者生于上族。三者得胜妙色。四者得胜妙声。五者得胜妙盖。六者得胜妙辩。七者得胜妙信。八者得胜妙戒。九者得胜妙多闻。十者得胜妙智。是名恭敬合掌得十种功德。  
  尔时世尊。说此法已。首迦长者。于如来所。得净信心。  
  尔时首迦。头面礼佛。作如是言。我今请佛。往舍婆提城。到我父所。忉提长者家。愿令我父及一切众生。长夜安乐。尔时世尊。为利益故。默然受请。尔时首迦。闻佛所说。心大欢喜。顶礼而退。  
    
    
  25.	《佛说父母恩难报经》  
  后汉沙门安世高译  
    
  闻如是。一时婆伽婆。在舍卫城。祇树给孤独园。尔时世尊。告诸比丘。父母于子。有大增益。乳餔长养。随时将育。四大得成。右肩负父。左肩负母。经历千年。正使便利背上。然无有怨心于父母。此子犹不足报父母恩。若父母无信教令信。获安隐处。无戒与戒教授。获安隐处。不闻使闻教授。获安隐处。悭贪教令好施。劝乐教授。获安隐处。无智慧教令黠慧。劝乐教授。护安隐处。如是信如来至真等正觉明行成为善逝世间解无上士道法御天人师号佛世尊。教信法教授。获安隐处。诸法甚深。现身获果。义味甚深。如是智者。明通此行。教令信圣众。如来圣众。甚清净行。直不曲常和合。法法成就。戒成就。三昧成就。智慧成就。解脱成就。解脱见慧成就。所谓圣众。四双八辈。是谓如来圣众。最尊最贵。当尊奉敬仰。是世间无上福田。如是诸子。当教父母行慈。诸比丘有二子。所生子所养子。是谓比丘有二子。是故诸比丘。当学所生子。口出法味。如是诸比丘。当作是学。尔时诸比丘。闻佛所说。欢喜奉行。  
  26.	《佛说布施经》  
  宋西天三藏法师法天奉诏译  
    
  如是我闻。一时佛在舍卫国祇树给孤独园。与大苾刍众说布施法。有三十七种。一以信重心而行布施。当得离众嫉妒人所崇敬。二依时施。得三业清净四时安隐。三常行施。得身心适悦无散乱失。四亲手施。得手指纤长身相端正。五为他施。复得他人行大舍施。六依教施。心离取相得无为福。七以妙色具施。得身色端严众所爱乐。八以上妙香具施。恒得旃檀之香受用供养。九以上味施。得味中上味充益肢体。十如法尊重施。得安隐快乐众人喜见。十一以广大心施。得无量广大之福。十二以美食施。得离饥馑仓库盈溢。十三以浆饮施。得所往之处无诸饥渴。十四以衣服施。得上妙衣庄严身相。十五以住处施。得田宅宽广楼阁庄严。十六以卧具施。得生贵族资具光洁十七以象马车辇施。得四神足无拥妙用十八以汤药施。得安隐快乐无诸疾病。十九以经法施。得宿命等通。二十以花果施。得七觉支花。二十一以花鬘施。得脱贪嗔痴垢。二十二以香施。得离烦恼臭秽。二十三以伞盖施。得法自在。二十四以铃铎施。得言音美妙。二十五以音乐施。得梵音深妙。二十六以然灯施。得天眼清净。二十七以缯彩疋帛施。得解脱衣服。二十八以香水洒如来塔庙。二十九以香水浴如来身。三十以香油涂饰佛像。共得三十二相八十种好。三十一以香水施浴众僧。得富贵家生少病安乐。三十二以慈心施。得颜貌和悦无诸嗔恨。三十三以悲心施。得离杀害。三十四以喜心施。得无所畏远离忧恼。三十五以舍心施。得离挂碍证寂灭乐。三十六以种种施。得种种福。三十七以无住无相心施。得无上正等正觉。佛告诸苾刍。如是三十七种。智者所行微妙施行。汝今受持。  
    
  尔时舍卫国王白佛言。世尊。我等云何而行布施。佛言。大王。若求胜妙福报而行施时。慈心不杀离诸嫉妒。正见相应远于不善。坚持禁戒亲近善友。闭恶趣门开生天路。自利利他其心平等。若如是施。是真布施。是大福田。复次行施。随自心愿获其报应。或以妙色名香珍味软触。亲手布施。得众人尊重眷属圆满富贵安乐之报或以饮食布施。而得大力。或以酥油之灯布施。而得天眼。或以音乐布施。而得天耳。或以汤药布施。而得长寿。或以住处布施。而得楼阁田园。或以法说布施。而得甘露。佛言。大王。若以十善行施。复得十种报应。十善者。不杀生。不偷盗。不淫欲。不妄语。不绮语。不恶口。不两舌。不贪。不嗔。不痴而得命不中夭。财无散失。眷属清洁。所言诚谛。离诸嫉妒。人所喜见。亲友和睦。不堕贫贱。颜貌端正。智慧相应。获报如是。佛言。大王。若以上妙饮食供养三宝。得五种利益。身相端严。气力增盛。寿命延长。快乐安隐。成就辩才。如是南赡部洲一切众生。父母妻子男女眷属。如上布施随愿所求无不圆满。说此法已。皆大欢喜。作礼而退。  
    
    
    
    
    
    
  （九）、其它重要短经  
  27.	《佛为海龙王说法印经》  
  唐三藏法师义净奉制译  
    
  如是我闻。一时薄伽梵。在海龙王宫。与大苾刍众千二百五十人俱。并与众多菩萨摩诃萨俱。尔时娑竭罗龙王。即从座起。前礼佛足白言。世尊。颇有受持少法得福多不。佛告海龙王。有四殊胜法。若有受持读诵解了其义。用功虽少获福甚多。即与读诵八万四千法藏。功德无异。云何为四。所谓念诵。诸行无常。一切皆苦。诸法无我。寂灭为乐。龙王当知。是谓四殊胜法。菩萨摩诃萨无尽法智。早证无生。速至圆寂。是故汝等常应念诵。尔时世尊。说是四句法印经时。彼诸声闻。大菩萨众。及天龙八部。阿苏罗揵达婆等。闻佛所说。皆大欢喜。信受奉行。  
    
    
  28.	《佛说不增不减经》  
  元魏天竺三藏菩提留支译  
    
  如是我闻。一时婆伽婆住王舍城耆阇崛山中。与大比丘众千二百五十人俱。诸菩萨摩诃萨无量无边不可称计。  
    
  尔时慧命舍利弗。于大众中即从坐起。前至佛所到已顶礼佛足。退坐一面合掌白佛言。世尊。一切众生从无始世来。周旋六道往来三界。于四生中轮回生死受苦无穷。世尊。此众生聚众生海。为有增减为无增减。此义深隐我未能解。若人问我当云何答。尔时世尊。告舍利弗。善哉善哉。舍利弗。汝为安隐一切众生。安乐一切众生。怜愍一切众生。利益一切众生。饶益安乐一切众生。诸天人故。乃能问我是甚深义。舍利弗。汝若不问如来应供正遍知如是义者有多过咎。所以者何。于现在世及未来世。诸天人等一切众生。长受衰恼损害之事。永失一切利益安乐。舍利弗。大邪见者。所谓见众生界增。见众生界减。舍利弗此大邪见诸众生等。以是见故生盲无目。是故长夜妄行邪道。以是因缘于现在世堕诸恶趣。舍利弗。大险难者。所谓取众生界增坚着妄执。取众生界减坚着妄执。舍利弗。此诸众生坚着妄执。是故长夜妄行邪道。以是因缘。于未来世堕诸恶趣。  
    
  舍利弗。一切愚痴凡夫不如实知一法界故。不如实见一法界故起邪见心。谓众生界增众生界减。舍利弗。如来在世我诸弟子不起此见。若我灭后过五百岁。多有众生愚无智慧。于佛法中虽除须发。服三法衣现沙门像。然其内无沙门德行。如是等辈实非沙门自谓沙门。非佛弟子谓佛弟子。而自说言。我是沙门真佛弟子。如是等人起增减见。何以故。此诸众生以依如来不了义经。无慧眼故。远离如实空见故。不如实知如来所证初发心故。不如实知修集无量菩提功德行故。不如实知如来所得无量法故。不如实知如来无量力故。不如实知如来无量境界故。不信如来无量行处故。不如实知如来不思议无量法自在故。不如实知如来不思议无量方便故。不能如实分别如来无量差别境界故。不能善入如来不可思议大悲故。不如实知如来大涅槃故。舍利弗。愚痴凡夫无闻慧故闻如来涅槃起断见灭见。以起断想及灭想故。谓众生界减。成大邪见极重恶业。复次舍利弗。此诸众生依于减见复起三见。此三种见与彼减见。不相舍离犹如罗网。何谓三见。一者断见。谓毕竟尽。二者灭见。谓即涅槃。三者无涅槃见。谓此涅槃毕竟空寂。舍利弗。此三种见如是缚如是执如是触。以是三见力因缘故。展转复生二种邪见。此二种见与彼三见。不相舍离犹如罗网。何谓二见。一者无欲见。二者毕竟无涅槃见。舍利弗。依无欲见复起二见。此二种见与无欲见。不相舍离犹如罗网。何谓二见。一者戒取见。二者于不净中起净颠倒见。  
    
  舍利弗。依毕竟无涅槃见复起六种见。此六种见与无涅槃见。不相舍离犹如罗网。何谓六见。一者世间有始见。二者世间有终见。三者众生幻化所作见。四者无苦无乐见。五者无众生事见。六者无圣谛见。  
    
  复次舍利弗。此诸众生依于增见复起二见。此二种见与彼增见。不相舍离犹如罗网。何谓二见。一者涅槃始生见。二者无因无缘忽然而有见。舍利弗。此二种见令诸众生。于善法中无愿欲心勤精进心。舍利弗。是诸众生以起如是二种见故。正使七佛如来应正遍知。次第出世为其说法。于善法中若生欲心。勤精进心无有是处。  
    
  舍利弗。此二种见乃是无明诸惑根本。所谓涅槃始生见。无因无缘忽然而有见。  
    
  舍利弗。此二种见乃是极恶根本大患之法。舍利弗。依此二见起一切见。此一切见与彼二见不相舍离犹如罗网。一切见者。所谓若内若外。若粗若细若中种种诸见。所谓增见减见。舍利弗。此二种见依止一界。同一界合一界。一切愚痴凡夫。不如实知彼一界故。不如实见彼一界故。起于极恶大邪见心。谓众生界增。谓众生界减。  
    
  尔时慧命舍利弗白佛言。世尊。何者是一界而言。一切愚痴凡夫。不如实知彼一界故。不如实见彼一界故。起于极恶大邪见心。谓众生界增。谓众生界减。舍利弗言。善哉世尊。此义甚深我未能解。唯愿如来为我解说令得解了。  
    
  尔时世尊。告慧命舍利弗。此甚深义乃是如来智慧境界。亦是如来心所行处。舍利弗。如是深义一切声闻缘觉智慧所不能知。所不能见。不能观察。何况一切愚痴凡夫而能测量。唯有诸佛如来智慧。乃能观察知见此义。舍利弗。一切声闻缘觉所有智慧。于此义中唯可仰信。不能如实知见观察。舍利弗。甚深义者即是第一义谛。第一义谛者即是众生界。众生界者即是如来藏。如来藏者即是法身。舍利弗。如我所说法身义者。过于恒沙不离不脱不断不异。不思议佛法如来功德智慧。  
    
  舍利弗。如世间灯所有明色及触不离不脱。又如摩尼宝珠所有明色形相不离不脱。舍利弗。如来所说法身之义亦复如是。过于恒沙不离不脱不断不异。不思议佛法如来功德智慧。  
    
  舍利弗。此法身者是不生不灭法。非过去际。非未来际。离二边故。舍利弗。非过去际者离生时故。非未来际者。离灭时故。舍利弗。如来法身常。以不异法故。以不尽法故。舍利弗。如来法身恒。以常可归依故。以未来际平等故。舍利弗。如来法身清凉。以不二法故。以无分别法故。舍利弗。如来法身不变。以非灭法故以非作法故。  
    
  舍利弗。即此法身过于恒沙。无边烦恼所缠从无始世来随顺世间。波浪漂流往来生死名为众生。舍利弗。即此法身厌离世间生死苦恼。弃舍一切诸有欲求。行十波罗蜜。摄八万四千法门。修菩提行名为菩萨。  
    
  复次舍利弗。即此法身离一切世间烦恼使缠过一切苦。离一切烦恼垢。得净得清净。住于彼岸清净法中。到一切众生所愿之地。于一切境界中究竟通达更无胜者。离一切障离一切碍。于一切法中得自在力。名为如来应正遍知。是故舍利弗。不离众生界有法身。不离法身有众生界。众生界即法身。法身即众生界。舍利弗。此二法者义一名异。  
    
  复次舍利弗。如我上说。众生界中亦三种法。皆真实如不异不差。何谓三法。一者如来藏本际相应体及清净法。二者如来藏本际不相应体及烦恼缠不清净法。三者如来藏未来际平等恒及有法。  
    
  舍利弗当知。如来藏本际相应体及清净法者。此法如实不虚妄不离不脱。智慧清净真如法界不思议法。无始本际来。有此清净相应法体。舍利弗。我依此清净真如法界。为众生故说为不可思议法自性清净心。  
    
  舍利弗当知。如来藏本际不相应体。及烦恼缠不清净法者。此本际来离脱不相应烦恼所缠不清净法。唯有如来菩提智之所能断。舍利弗。我依此烦恼所缠不相应不思议法界。为众生故说为客尘烦恼所染。自性清净心不可思议法。  
    
  舍利弗当知。如来藏未来际平等恒及有法者。即是一切诸法根本。备一切法具一切法于世法中不离不脱真实一切法。住持一切法摄一切法。舍利弗。我依此不生不灭常恒清凉不变归依。不可思议清净法界说名众生。所以者何。言众生者即是不生不灭常恒清凉不变归依。不可思议清净法界等异名。以是义故。我依彼法说名众生。舍利弗。此三种法皆真实如不异不差。于此真实如不异不差法中。毕竟不起极恶不善二种邪见。何以故。以如实见故。所谓减见增见。舍利弗。此二邪见诸佛如来毕竟远离。诸佛如来之所呵责。  
    
  舍利弗。若有比丘比丘尼优婆塞优婆夷若起一见。若起二见。诸佛如来非彼世尊。如是等人非我弟子。舍利弗。此人以起二见因缘故。从冥入冥从闇入闇。我说是等名一阐提。是故舍利弗。汝今应学此法。化彼众生令离二见住正道中。舍利弗。如是等法。汝亦应学。离彼二见住正道中。  
    
  佛说此经已。慧命舍利弗。比丘比丘尼优婆塞优婆夷。菩萨摩诃萨。及诸天龙夜叉乾闼婆阿修罗迦楼罗紧那罗摩睺罗伽人非人等一切大众。皆大欢喜信受奉行。  
  29.	《佛说出家功德经》  
  失译师名附三秦录  
    
  如是我闻。一时佛在毗舍离国。食时到入城乞食。时毗舍离城中。有一梨车。名鞞罗羡那(秦言勇军)。譬如天与诸天女共相娱乐。时此王子。与诸婇女。在阁上共相娱乐。耽于色欲亦复如是。尔时世尊。以一切智。闻彼乐音。告阿难言。我知此人。贪五欲乐者。不久命终。却后七日。当舍如是眷属快乐。决定当死。阿难如此人。若当不舍欲乐不出家者。命终或能堕于地狱。尔时阿难。顶奉佛教。欲利益此王子故。次至其舍。尔时王子。闻阿难在外。即出奉见。以敬念故。请阿难入坐。坐已未久。尔时王子。起恭敬心。白阿难言。善哉好亲友来。今正是时。我今见汝。踊跃欢喜。汝字欢喜。汝今当教告我佛所教法。令我欢喜。尔时王子。如是三请。阿难为欲作大利益。默然无言。王子又言。鞞陀呵牟尼大仙。利益一切众生。有何嫌恨。默然无所说。不见少告时第三师。持佛法藏。利世间者。惨然告言。汝今善听。却后七日。汝当命终。汝若于此五欲乐中。不能觉悟。不出家者。命终或当堕地狱中。佛一切智人。正语正说。记汝如是。譬火烧物。终不虚发。汝谛思惟。时彼王子。闻此语已。甚大忧怖。愁愦不乐。受阿难教。我当出家。定且听更六日受乐。第七日中。我辞家眷属。定必出家。阿难可之。第七日畏生死故。求佛出家。佛即听之。一日一夜。修持净戒。即便命终。烧香毕已。尊者阿难。与其眷属。往白佛言。世尊此鞞罗羡那比丘。今已命终。神生何处。时佛世尊。天人之师。一切智人。以大梵音。胜出雷鼓迦陵频伽众妙音声。以八种音。告阿难言。此鞞罗羡那比丘。畏于生死地狱苦故。舍欲出家。一日一夜。持净戒故。舍此世已。生四天王天。为北方天王毗沙门子。恣心受于五欲快乐。贪受五欲。与诸婇女。共相娱乐。寿五百岁。五百岁已。命终转生三十三天。为帝释子。具受五欲。极天之乐。天妙婇女。恣意千岁。寿尽生焰天。为焰天王子。自恣受天色声香味触。快心欲乐。受天二千岁已。命终生于兜率天王子。恣心受于五欲快乐。目视相欲。心自厌足。常谈法语解脱智慧。寿天中寿。满四千岁已。命终往生自在天上。为天王子。受种种五欲妙乐。于婇女中。化应恣意八千岁。八千岁已。命终生他化自在天。为天王子。此第六天。其中欲乐。下五天中。所不能及。生此中已。受最妙乐众乐之藏。受此乐时。心极迷醉。具足受于诸妙胜乐。万六千岁。如是受乐。于六欲天。往来七反。此毗罗羡那。以一日一夜出家故。满二十劫。不堕地狱饥鬼畜生。常生天人。受福自然。最后人中。生富乐家。财富珍宝具足。壮年已过。诸根熟时。畏恶生老病死患故。厌世出家。剃除须发故。身披法服。勤修精进。持四威仪。常行正念。观于五阴苦空无我。解法因缘。成辟支佛。名毗流帝。于是时。放大光明。多有人天。生于善根。令诸群生种于三乘解脱因缘。尔时阿难。叉手白佛言。世尊。若当有人放人出家。若有出家者。任其所须。得几所福。若复有人。毁破他人出家因缘。受何罪报。唯愿世尊。具尽告示。佛告阿难。汝若具满于百岁中。问我此事。我以无尽智慧。除饮食时。满百岁中。广为汝说。此人功德。犹不能尽。是人恒生天上人中。常为国王。受天人乐。若有于此沙门法中使人出家。若复营佐出家因缘。于生死中。常受快乐。我满百岁。说其福德。不可穷尽。是故阿难。汝满百岁。尽寿问我。我至涅槃。说此功德。亦不能尽。佛告阿难。若复有人。破坏他人出家因缘。即为劫夺无尽善财福藏。坏三十七助菩提法涅槃之因。设有欲坏出家因缘者。应善观察如是之事。何以故。缘此罪业。堕地狱中。常盲无目。受极处苦。若作畜生。亦常生盲。若生饿鬼中。亦常生盲。在三恶苦。久乃得脱。若生为人。在母腹中。受胎便盲。汝于百岁。常问是义。我百岁以无尽智说是罪报。亦不可尽。于四道中。生而常盲。我终不记。此人当有得脱时。所以者何。皆由毁出家故。或成就无边功德。以破如是善因缘故。受无量罪。由障出家故。于此清净智慧镜中。为于解脱诸善法故。若见出家修持净戒趣解脱处。破他出家。为作留难。以是因缘故。生便常盲。不见涅槃。由毁出家故。常观痴等十二因缘。应得解脱。以毁破他智慧眼故破出家缘。覆慧眼故。从生至生。常盲无目。不见三界。缘障出家故。出家应见五阴二十我见人趣正道。破出家因坏正见故。所生常盲。不见正道。出家应见一切法聚善法住处。应观诸佛清净法身。以破出家善因缘故。所生常盲。不能睹见佛法身。以因出家应具沙门形貌及与持戒清净福田种佛道因破出家故于善法中断一切望。由是罪缘。生生常盲由毁出家故。出家应善观察一切身心。皆苦无常无我不净破他出家。为作留难。则破此眼。破此眼故。不见四道四念处四正勤四如意足五根五力七觉分八正道趣涅槃城。是罪缘故。所生常盲。乃至不见空无相无作清净善法向涅槃城。是以智慧之人。知出家者。应当成就如是善法不应破坏善法因缘。获如是罪。谁毁破他人如是出家沙门正见因缘者。终不能得见涅槃城。所生常盲。若复有人满百劫中余方出家修持净戒。若复有人。于此阎浮提。出家持戒。一日一夜。乃至须臾。清净出家。于十六分。彼百劫出家持戒。十六分中不及其一。若有颠倒淫姊妹女。不应淫处强生悭嫉。此中罪报。不可计限。若有一人。能正思惟有出家心。欲舍诸恶。若复有人。破坏此人出家因缘。不令愿满。是罪因缘增长于前。复倍百劫。尔时阿难。复白佛言。世尊。此毗罗羡那。所种善根。生尊贵处。当受福乐。为过去世亦有善行。为但齐今一日一夜出家功德受尔许福。佛告阿难。汝不应观过去因缘。于此一日一夜。清净出家故。此善根。六欲天中。七反受福。二十劫中常受生死。世间之乐最后人中。生福乐家。壮年已过。诸根熟时。畏于生老病死苦故。出家持戒。成辟支佛。  
    
  佛告阿难。我今说喻。汝当善听。譬四天下。东弗婆提。南阎浮提。西瞿耶尼。北郁单越。满中阿罗汉。若稻麻丛林。若有一人。满百岁中。尽心供养。此诸罗汉。衣服饮食。病瘦医药。房舍卧具乃至涅槃。后若起塔庙。种种珍宝花香璎珞。幡盖伎乐。悬诸宝铃。扫洒香水。以诸偈颂。赞叹供养。所得功德。若有人为涅槃故出家受戒。乃至一日一夜所作功德。比前功德。十六分中不及其一。以是因缘。善男子当应出家修持净戒。诸善男子。诸须功德者。求善法者。自受法者。不应留难出家因缘。应勤方便劝作令成。时诸大众。闻佛所说。莫不厌世。出家持戒。有得须陀洹。乃至阿罗汉者。有种辟支佛善根者。有发无上菩提心者。皆大欢喜。顶戴奉行。  
    
    
  30.	《佛说大乘流转诸有经》  
  唐三藏法师义净奉制译  
    
  如是我闻：一时，薄伽梵在王舍城羯阑铎迦池竹林园中，与大苾刍众千二百五十人俱，并大菩萨摩诃萨，无量百千人天大众，一心恭敬围绕而住。尔时，世尊为说自证微妙之法，所谓初中后善、文义巧妙、纯一圆满、清净鲜白、梵行之相。  
  尔时，摩揭陀主影胜大王，往竹林中礼世尊足，右绕三匝在一面坐。时，影胜王白佛言：“世尊，云何有情先所造业，久已灭坏，临命终时皆悉现前？又复诸法体悉空无，所造业报而不散失？唯愿世尊，哀愍为我分别解说。”  
  尔时，世尊告影胜王曰：“大王当知，譬如男子于眠梦中，见与人间端正美女共为稠密；既睡觉已，忆彼梦中所见美女。大王，于意云何？于眠梦中人间美女，是实有不？”  
  王言：“非有。”  
  世尊告曰：“大王，于意云何？此之男子，于彼梦中所见美女，心生忆念恋慕不舍，可说此人是大博识明智者不？”  
  王言：“不尔，此是愚人非明智者。何以故？由彼梦中人间美女，毕竟体空，不可得故。岂能与彼而行稠密，令此男子情怀爱恋生忆念耶？”  
  佛言：“大王，如是愚痴无识凡人，眼见色时心生喜乐便起执着，起执着已随生顾恋，生顾恋已情怀染爱，起染爱故随贪嗔痴发身语意造作诸业。然此诸业作已灭坏，此灭坏时曾不依止东方而住，亦不依止南西北方、四维、上、下。至命终时意识将灭，所作之业皆悉现前；譬如男子从睡觉已，忆彼梦中所见美女影像皆现如是。  
  “大王，前识灭已后识生时，或生人中，或生天上，或堕傍生、饿鬼、地狱。大王，后识生时无间生起，彼同类心相续流转，分明领受所感异熟。大王，曾无有法能从此世转至后世，然有死生业果可得。大王当知，前识灭时名之为死，后识支起号之为生。大王，前识灭时无有去处，后识支起无所从来。所以者何？本性空故。大王，前识前识性空，死死性空，业业性空，后识后识性空，生生性空，而彼业果曾不散失。大王，如是应知，一切有情皆由愚惑不知非有，妄起顾恋轮回生死。”  
  尔时，世尊欲重宣此义，说伽他曰：  
    
  “诸法唯假名，但依名字立，　　　离于能诠语，所诠不可得！  
  皆以别别名，诠彼种种法，　　　于名法非有，是诸法自性。  
  由名名性空，于名名不有，　　　诸法名本无，妄以名诠名。  
  诸法皆虚妄，但从分别生，　　　此分别亦空，于空妄分别。  
  我说诸世间，以眼见于色，　　　皆由邪计想，是名为俗谛。  
  我说一切法，皆是藉缘生，　　　是名近胜义，智者当观察。  
  眼不见于色，意亦不知法，　　　是名胜义谛，愚者不能知。”  
    
  尔时，世尊说此法已，摩揭陀主影胜大王，深心顶受。时，诸苾刍，及大菩萨、人天等众，皆大欢喜，信受奉行。  
  31.	《佛说宝生陀罗尼经》  
  宋西天北印度三藏传法大师施护奉诏译  
    
  曩谟(引)啰怛曩(二合)啰湿弥(二合)赞捺啰(二合)钵啰(二合)底曼尼哆尾儞焰(二合)帝(引)惹具世湿嚩(二合)啰(引)罗(引)惹野怛他(引)誐哆(引)野(引)啰贺(二合)帝(引)三藐三没驮(引)野怛儞也(二合)他啰怛儞(二合引)啰怛儞(二合引)啰怛曩(二合)吉啰尼啰怛曩(二合)钵啰(二合)底曼腻帝啰怛曩(二合)三婆尼(引)啰怛曩(二合)钵啰(二合)鼻(引)啰怛努(二合引)讷誐(二合)帝(引)娑嚩(二合引)贺(引)  
    
  若有众生。于此如来陀罗尼名号受持供养。彼人生生得转轮位。成就梵行具大神通。获十种陀罗尼。复值恒河沙等诸佛如来而无虚妄。经俱胝劫不入轮回路。不断菩提种不失菩提心。永灭一切罪得报身如来。若人持诵满一七日。是人当得天眼清净。若人耳闻恒复忆念。是人决定当得菩提。于过去世所作善根亦得现前。若传一人所有无间罪业。悉得除灭永断轮回。是人不被水火盗贼之所侵害。而复诸根不缺众病不生鬼魅不着。众所爱敬于当来世受持如来微妙之法供养诸佛。若人闻已心喜礼拜赞叹。是人功德无量无边。于生生中口出妙香广一由旬。身毛孔中恒有光明常自照曜。常作如来胜利之事如阿难陀。具如是不可思议功德。  
    
    
    
  【回向】  
  愿以此功德 普及于一切 我等与众生 皆共成佛道  
  二、有关合刊及分类的说明  
  1、《佛教常诵短经合刊》【第一版】整理于2011-2-25，本次更新于2011-2-28  
  如有更新，将发布到：http://www.fomen123.com/xz.html (​http:​/​​/​www.fomen123.com​/​xz.html​)，敬请关注并自行下载。  
  2、《佛教常诵经咒仪轨合刊》也计划发布电子版及助印印刷版，敬请关注佛门网最新消息（将包含上述短经合刊，另有常诵咒语、常用仪轨）。  
  3、有关佛经、咒语发音等资料，请浏览佛门网（网址：www.fomen123.com (​http:​/​​/​www.fomen123.com​) ）  
    
    
    
    
  佛门网www.fomen123.com			第 1 页，共 76 页  
    
    