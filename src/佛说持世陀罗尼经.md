  【开经偈】  
  无上甚深微妙法 百千万劫难遭遇 我今见闻得受持 愿解如来真实义  
  【佛说持世陀罗尼经】  
  唐三藏法师玄奘奉诏译  
    
  如是我闻：一时，薄伽梵在憍饷弥国建砾迦林，与大苾刍众五百人俱，菩萨摩诃萨俱胝数，及诸天、人、阿素洛等无量大众前后围绕。  
  时彼国中，有一长者名为妙月，容范温华志韵闲远，男女僮仆其数众多，于佛法僧深生敬信，来诣佛所顶礼佛足，绕百千匝却住一面，合掌恭敬而白佛言：“世尊，欲问如来应正等觉少所疑事，唯愿大慈，垂愍听许！”  
  尔时，世尊哀愍彼故，以慈软音告言：“长者，恣汝意问，吾当为汝方便分别，令汝心喜。”  
  时彼长者欢喜踊跃，稽首作礼合掌请言：“世尊，云何善男、子善女人，诸贫贱者可令得富贵，诸有病者可令病愈，诸有罪者可令罪灭，诸危惧者可令安乐？”  
  尔时，世尊知而故问：“长者，何缘作如是请？”  
  时彼长者重白佛言：“世尊，我等在家多诸眷属，资财乏少难可周济，又多疹疾罪累危惧，故请世尊开示方便：令贫贱者得大财位，周给亲属广修惠施，铙益一切仓库无尽；令有病者四大康和，勤修善业身心无惓；令有罪者速得除灭，身坏命终生于善趣；令危惧者身心安乐，亲近供养佛法僧宝，速证无上正等菩提。”  
  尔时，世尊告彼长者：“善男子，我于过去无数劫前，遇佛世尊，名持金刚海音如来、应、正等觉、明行圆满、善逝、世间解、无上丈夫、调御士、天人师、佛薄伽梵，为欲利乐诸有情故，说陀罗尼名曰持世。我时闻已欢喜踊跃，受持读诵广为他说，利益安乐无量有情，由是因缘福慧增长，速证无上正等菩提，为诸天人说微妙法。今为汝说此陀罗尼，汝天人等皆应谛听，闻已受持广为他说！此神咒力不可思议，令诸有情皆获利乐。陀罗尼曰：  
    
  “苏鲁闭　跋达逻筏底　瞢揭丽　頞折丽　頞折钵丽　嗢伽哳尼　嗢鞞达尼　萨写罚底　驮娜罚底　达那罚底　室利沫底　钵拉婆罚底 　罯沫丽　毗沫丽　鲁卢苏 缕　波毗沫丽　頞捺捺悉谛　毗呾悉谛　毗湿缚系始　[狂-王+央]矩丽　茫矩丽　毗毗谜　杜杜谜　呾呾丽　呾洛呾洛　罚折丽罚折丽 　羯[齒+來]羯[齒+來](去声)罚栗杀尼　昵 歰波达尼　罚折洛达洛　娑揭洛　昵惧衫呾　他揭耽頞奴[飐-占+立]沫洛　呾他揭多萨点[飐-占+立]沫洛 　达磨萨点[飐-占+立]沫洛　僧伽萨点[飐-占+立]沫洛 　呾吒呾吒　谱洛谱洛　谱刺耶　跋洛跋洛尼　苏瞢揭丽　扇多沫底　瞢揭罗罚底　苏跋达洛罚底 　阿揭车　阿揭车　三沫阎　阿奴[飐-占+立]沫洛莎诃　阿罚 刺喃　頞奴[飐-占+立]沫洛莎呵　钵刺婆(去声)凡　頞奴[飐-占+立]沫洛莎呵　绖栗砧 　頞奴[飐-占+立]沫洛莎诃　毗折阎　頞奴[飐-占+立]沫洛莎诃　萨缚萨埵毗捺阎頞奴[飐-占+立]沫莎呵。  
    
  “此陀罗尼具大神力，若有善男子、善女人，至心受持广为他说，诸恶神鬼、天龙药叉、人非人等皆不能害，诸利乐事昼夜增长。若能至诚供养三宝，念诵如是大陀罗尼，经七昼夜时无暂阙，诸天龙神皆生欢喜，自来冥护所须财谷，饥馑疫疠皆悉消除，所有罪障无不殄灭，一切危惧并得安宁，福慧渐增所求如意，速证无上正觉菩提。”  
  尔时，佛告妙月长者：“汝应信受此陀罗尼，忆念诵持广为他说，所求利乐无不谐遂。”  
  时彼长者闻佛所说，欢喜踊跃而白佛言：“我能受持广为他说，利益安乐无量有情，唯愿世尊慈悲护念！”  
  世尊告曰：“如是，如是。”  
  时彼长者合掌恭敬，右绕世尊百千匝已，顶礼佛足欢喜而去。  
  尔时，世尊告阿难曰：“妙月长者诸库藏中，种种财谷今悉盈满。”  
  尊者阿难欢喜白佛：“何因缘故妙月长者，诸库藏中欻然盈满？”  
  佛告阿难：“妙月长者，闻我所说大陀罗尼，深信欢喜受持读诵，愿为无量有情宣说，由斯福力库藏皆满。汝等亦应受持读诵广为他说此陀罗尼，令此三千大千世界，诸有情类皆得利乐。我观世间天魔梵等，无能毁越此陀罗尼，文句正真不可坏故，诸薄福者不可得闻。所以者何 ？如是章句，三世诸佛同所称扬，以不思议神力加被，令闻持者皆获利乐。”  
  尊者阿难深心欢喜，以妙伽陀而赞颂曰：  
    
  “诸佛不思议， 所说法亦尔，  
  能正奉行者， 果报亦复然。  
  一切智法王， 灭生老病死，  
  已到胜彼岸， 稽首大觉尊！”  
    
  尔时，阿难踊跃欢喜，礼佛合掌白言：“世尊，今此法门当名何等？我等今者云何奉持？”  
  佛告阿难：“此名《妙月长者所问》，亦名《能感一切财位》，亦名《愈疾》，亦名《灭罪》，亦名〈能除一切危惧》，亦名 《诸佛同所称扬》，亦名《诸佛神力加被》，亦名《持世陀罗尼经》。汝当奉行，勿令忘失，利益安乐一切有情。”  
  时薄伽梵说此经已，无量声闻及诸菩萨，并诸天、人、阿素洛等，一切大众闻佛所说，皆大欢喜，信受奉行。  
    
  【回向】  
  愿以此功德 普及于一切 我等与众生 皆共成佛道  
    
  【说明】  
  1、本文件根据乾隆大藏经进行整理  
  2、如果是读诵，经里面如果有附加的分品或分卷等可以不必读诵，以保持读经的连续性  
  3、相关资料请浏览佛门网（网址：www.fomen123.com）  
    
    
    
  佛门网www.fomen123.com			第 1 页，共 3 页  
    
    